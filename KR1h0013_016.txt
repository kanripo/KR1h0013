# -*- mode: mandoku-view; -*-
#+TITLE: 孟子傳
#+DATE: 2016-04-12 13:59:19.947397
#+PROPERTY: ID KR1h0013
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 16
<pb:KR1h0013_WYG_016-1a>¶
　　欽定四庫全書¶
¶
　　孟子傳巻二十¶
¶
　　宋　張九成　撰¶
¶
　　孟子曰禹惡㫖酒而好善言湯執中立賢無方文¶
王視民如傷望道而未之見武王不泄邇不忘逺¶
周公思兼三王以施四事其有不合者仰而思之¶
夜以繼日幸而得之坐以待旦¶
¶
　　余讀孟子書乃知其學無所不窺其書無¶
<pb:KR1h0013_WYG_016-1b>¶
所不讀而獨留意於六經之宗周孔之粹其引¶
證取捨一以所自得於聖王者以决擇之如三¶
聖之行宰我有若之論孔子之談詩魯人之獵¶
較曽子之論有若子思之標使者皆世之所不¶
傳者而孟子獨昌言以標榜之至如書之武城¶
詩之雲漢天下學者誰曰不然孟子乃獨以所¶
見可否之是其磅礴萬古批斷昔人孔子之後¶
未見其比者今此談周公兼三王施四事則又¶
<pb:KR1h0013_WYG_016-2a>¶
有異焉其取禹湯文武皆人列一事夫聖人所長亦¶
衆矣何獨此一事為可取哉又周公之心何從而知¶
之此余所以知其學無所不窺書無所不讀而獨留¶
意於六經之宗周孔之粹旨者以是也請得以極言¶
之夫禹湯文武之所以為聖人者各有所入之路亦¶
各有所發之處唯識者知之如曽子自事親而入故¶
其論孝乃有四海而凖之論子夏自洒掃而入故其¶
論門人乃有有始有卒之論孟子自集義而入故其¶
<pb:KR1h0013_WYG_016-2b>¶
論養氣乃有塞乎天地之論盖精於此者神乎此此¶
自然之理也禹之入處在好惡得所湯之入處在操¶
縱得所文王之入處在緩急得所武王之入處在親¶
踈得所既以此入必以此出入之者精出之則神禹惡¶
旨酒宜重於惡也然聞善言則拜其好乃於此而見¶
焉是不偏於惡也湯執中宜一於操也然旁求俊乂¶
其縱乃於此而見焉是不偏於操也文王視民如傷¶
宜急於救天下也然三分天下有其二以服事殷其¶
<pb:KR1h0013_WYG_016-3a>¶
緩乃於此而見焉是不偏於急也武王不泄邇宜踈¶
於逺也然微盧彭濮與有邦冡君同一訓誓其親又¶
扵此而見焉是不偏於踈也聞善言則拜是所謂好¶
善言也旁求俊乂是所謂立賢無方也三分天下有¶
其二以服事殷是所謂望道而未之見也微盧彭濮¶
與友邦冡君同一訓誓是所謂不忘逺也夫三分天¶
下有其二以服事殷何以知其為望道而未之見乎¶
其視民如傷文王之心亦己切矣而紂毒痡四海害¶
<pb:KR1h0013_WYG_016-3b>¶
虐蒸民文王儻遂其無傷之心則不待武王之時而¶
後伐之也惟其心日待紂之悔過將率天下而事之¶
故雖有如傷之心雖見道在可取然以義斷命以仁¶
待君故日夜望紂之悔過而未敢見紂之惡焉紂儻¶
悔過即所謂道也是文王之心雖急於救民而其心¶
緩於責君者可見矣惟此四聖人者其聖各有發見¶
處故周公之思并合三王發處而施之夫其施之也¶
豈拘拘學禹之惡㫖酒而好善言湯之執中而立賢¶
<pb:KR1h0013_WYG_016-4a>¶
無方文王之視民如傷而望道未之見武王不泄邇¶
而不忘逺哉大意思其好惡操縱緩急親踈得所處¶
而施之於天下耳此意惟踐履深者乃見之非余口¶
舌所能辨也夫思三王則周公之心入於三王之心¶
矣事之過乎前者千端萬緒形迹不同而其理則一¶
也以事而求則有合否以理而求則惡乃為好操乃¶
為縱而急乃為緩踈乃為親也仰而思之其思愈上¶
思之精則得之深得之深則行之速夜以繼日幸而¶
<pb:KR1h0013_WYG_016-4b>¶
得之坐以待旦此之謂也夫周公之心豈有不合於¶
三王者哉余所謂事有不合而理則一者正以明此¶
也周公方以事觀則見其不合及以理觀則見其得¶
之淵㣲深眇殆難形容且以一事論之他可類考禹¶
惡㫖酒而周公為酒之法曰麴蘖必香陶器必良火¶
齊必得大酋監之無有差忒則與禹異矣禹好善言¶
而周公征三監邦君御事有民不静亦惟在王宫邦¶
君室使成王考翼之言而周公不聽斷然征之則與¶
<pb:KR1h0013_WYG_016-5a>¶
禹又異矣以事觀之豈非不合乎然周公酒制以供¶
祭祀賔客豈敢不䖍亦禹致孝鬼神之理也周公急¶
於安王室豈敢後時亦禹三過其門而不入之理也¶
故余曰以事而求每見其不合以理而觀見其得之¶
者此也此又周公當日之心孟子所見之奥余故表¶
而出之¶
¶
　　孟子曰王者之迹熄而詩亡詩亡然後春秋作晉之乗¶
楚之檮杌魯之春秋一也其事則齊桓晉文其文則史¶
<pb:KR1h0013_WYG_016-5b>¶
孔子曰其義則丘竊取之矣¶
¶
　　余嘗以詩考之諸侯曰風天子曰雅自平王降而為¶
國風天下無復有雅矣無復有雅雖國風具存王者¶
之迹不復見矣謂之詩亡可也孔子以為詩亡則是¶
王道絶也嗚呼王道豈可一日絶哉将以扶王道於¶
既墜續王道於已絶歴聘天下天将喪斯時不我與¶
齊欲用之沮於晏子楚欲用之沮於子西魯欲用之¶
沮於女樂天意如此其如之何孔子思欲見之行事¶
<pb:KR1h0013_WYG_016-6a>¶
以啓天下後世觀晉之乘楚之檮杌魯之春秋雖立¶
意不同然皆記事之史也其事則齊桓晉文其文則¶
實録之書耳聖人慨然有作乃以造化之神巧妙之¶
用一寓於春秋凡聖心之所筆者王道自此而見也¶
聖人之所削者王道自此而用也如翬去族麇書卒¶
衛衎曰奔定公無正之類大義炳然王道著矣豈記¶
事之史而已哉故曰其義則丘竊取之矣是義也乃¶
聖心之所存而二帝三王之道也夫春秋将以明王¶
<pb:KR1h0013_WYG_016-6b>¶
道豈止褒貶而已矣其抑揚進退予奪縱捨若乾坤¶
之運六子滄海之轉百川與禹排淮泗決汝漢周公¶
兼夷狄驅猛獸同功欲知王道者當觀春秋之用是¶
續王者之迹於詩亡者春秋也其義深矣豈口舌所¶
能盡哉惟深格物之學者乃可以觀春秋惟明春秋¶
然後可以明王道惟明王道然後盡臣子之職不明¶
春秋而曰吾盡人倫之道焉吾弗信也¶
¶
　　孟子曰君子之澤五世而斬小人之澤五世而斬予未¶
<pb:KR1h0013_WYG_016-7a>¶
得為孔子徒也予私淑諸人也¶
¶
　　易曰積善之家必有餘慶積不善之家必有餘殃善¶
惡之積其流甚逺故君子小人之澤至五世而乃已¶
方孟子時雖去孔子未逺君子之澤固未冺絶然當¶
商鞅騶忌陳軫蘇秦張儀稷下之熾小人之澤正爾¶
横流孟子自傷學雖不己聖未及智下則未能使三¶
千之徒盡服其教小又未能成中都之化大又未能¶
斥侏儒兵萊人殺正卯使有黜其淫婦者不敢朝飲¶
<pb:KR1h0013_WYG_016-7b>¶
其羊者道不拾遺者客至如歸者故曰予未得為孔¶
子徒也徒以學於聖人者私善於門弟子公孫丑萬¶
章之徒而已然而陳臻非之屋廬子間之淳于髠侮¶
之公孫丑至比管晏過孟賁此皆小人之澤薫染之¶
深孟子力未及孔子未能遽革其心也頼孔子之澤¶
尚在而秉彛之性未盡淪胥聊為之論養氣知言之¶
説盡心知性之説尊王黜霸之説以大其所知故曰¶
予私淑諸人也嗚呼小人之澤害人如此而時君世¶
<pb:KR1h0013_WYG_016-8a>¶
主方且擁篲先驅築館上舎坐輜車以謀議列康莊¶
以尊大之當是時也出則為名寵之誘入則聞捭闔¶
之議其欲信孟子盡如孔子之徒也難矣可勝傷哉¶
¶
　　孟子曰可以取可以無取取傷廉可以與可以無與與¶
傷惠可以死可以無死死傷勇¶
¶
　　此一章小充之則止於㢘惠勇而已大充之則為金¶
聲玉振之條理乃聖外之智至外之中力外之巧豈¶
可輕心淺慮讀之哉夫道不在決去不回處乃在叅¶
<pb:KR1h0013_WYG_016-8b>¶
詳審諦處可以之義謂參詳審諦也取而參詳審諦¶
則不至於傷廉與而參詳審諦則不至於傷惠死而¶
叅詳審諦則不至於傷勇嗚呼充可以取可以無取¶
而上之豈止不傷㢘而已哉與可以仕則仕同一㡬¶
也充可以與可以無與而上之豈止不傷惠而已哉¶
與可以久則久同一幾也充可以死可以無死而上¶
之豈止於不傷勇而己哉與可以速則速同一㡬也¶
天下之理求其所謂可而已矣誠識其所謂可則是¶
<pb:KR1h0013_WYG_016-9a>¶
孔子之聖也記曰當其可之謂時孔子聖人時亦當¶
其可而已矣故學者觀聖賢當識其意勿泥其辭如¶
此六可以止以廉惠勇觀之而不知與孔子聖之時¶
同一㡬柄豈足以知聖賢之所存哉故余表而出之¶
且就孟子時言之商鞅變法令以取秦相騶忌挾傾¶
危以取齊相陳軫以辯說而取楚使蘇秦以捭闔而¶
取六國相印張儀以恐喝而取秦相稷下諸人以口¶
舌取齊卿此皆不問可否一於取而傷廉也秦齊楚¶
<pb:KR1h0013_WYG_016-9b>¶
六國之君不考其人之賢否不問其學之邪正以國¶
家名器輕予此輩此一於與而傷惠者也其後聶政¶
刺俠累荆軻刺秦王徑行直前不顧義理此一於死¶
而傷勇者也使其聞六可以之説而參詳審諦之則¶
聖人之道於此而兆矣惜哉¶
¶
　　逢蒙學射於羿盡羿之道思天下惟羿為愈已於是殺¶
羿孟子曰是亦羿有罪焉公明儀曰宜若無罪焉曰薄¶
乎云爾惡得無罪鄭人使子濯孺子侵衛衛使庾公之¶
<pb:KR1h0013_WYG_016-10a>¶
斯追之子濯孺子曰今日我疾作不可以執弓吾死矣¶
夫問其僕曰追我者誰也其僕曰庾公之斯也曰吾生¶
矣其僕曰庾公之斯衛之善射者也夫子曰吾生何謂¶
也曰庾公之斯學射於尹公之他尹公之他學射於我¶
夫尹公之他端人也其取友必端矣庾公之斯至曰夫¶
子何為不執弓曰今日我疾作不可以執弓曰小人學¶
射於尹公之他尹公之他學射於夫子我不忍以夫子¶
之道反害夫子雖然今日之事君事也我不敢廢抽矢¶
<pb:KR1h0013_WYG_016-10b>¶
叩輪去其金發乘矢而後反¶
¶
　　余讀此章曰嗚呼禍福無不自己求也久矣清斯濯纓¶
濁斯濯足其誰咎乎肉腐出蟲魚枯生蠧豈自外来¶
哉古人言福則曰自求言哲則曰自貽言孽則曰自¶
作言戚亦曰自貽非深知禍福之故者豈能立論昭¶
灼如此哉商鞅以刻薄事秦秦之報也亦以刻薄至¶
車裂而死晁錯以術數教景帝景帝之報也亦以術¶
數至斬於東市反覆斯理則逢蒙殺羿庾公不忍害¶
<pb:KR1h0013_WYG_016-11a>¶
孺子正禍福無不自己求之實也孟子深識此理昌¶
言以斷逢蒙曰薄乎云爾其述孺子之言曰尹公之¶
他端人也夫惟羿之薄故其所以敎逢蒙也亦以薄¶
薄之甚則有至於自害其身惟孺子之厚故其所以¶
教尹公也亦以厚厚之逺及至尹公弟子不肯以君¶
命之故反道以害其師然則誠如此説君子之學其¶
可不愼其所處乎陳平既封不敢忘魏無知李大亮¶
既貴不敢忘張弼以陳平大亮之心亦可以知無知¶
<pb:KR1h0013_WYG_016-11b>¶
張弼之所存矣至吕布事丁原則殺丁原事董卓則¶
殺董卓劉牢之事王恭則殺王恭事元顯則殺元顯¶
以吕布牢之之心亦可以知丁王董馬之所存矣然¶
則以此知忠厚之化果周家所以垂八百年之基矣¶
讀行葦之詩使人藹然有三春之樂秦有天下至二¶
世而滅亡刻薄之效乃如此夫商鞅伐魏遺魏將公¶
子卬書曰吾始與公子驩今俱為其國將不忍相攻¶
可與公子面相見盟樂飲而罷兵以安秦魏公子卬¶
<pb:KR1h0013_WYG_016-12a>¶
以為然乃伏甲士而虜之其刻薄如此此風既成秦¶
之所為無非刻薄張儀刻薄悞楚懐王白起刻薄坑¶
卒四十萬趙髙刻薄使二世殺六親李斯刻薄使二¶
世行督責至望夷之禍㷀然獨處無一人為助者言¶
之使人酸楚則刻薄之報果如何哉逢蒙庾公之説¶
亦可以為有天下者之戒矣然鄭朋游蕭傅之門而¶
卒陷蕭傅宋之問投王竣以保其生而卒陷王竣蕭¶
王何罪哉蕭王固賢者也然不知人之罪蕭王亦安¶
<pb:KR1h0013_WYG_016-12b>¶
可自赦乎人固未易知知人亦未易蕭王雖非薄惡¶
而不知人之戒亦可恥矣夫如鄭朋肯附石顯宋之¶
問肯事兩張其神情態度亦可知矣而使之出入門¶
下與同急難豈非其失乎兹又不可不審天下事固¶
有不可不辨者昔越石父在縲紲中晏子解左驂贖¶
之載歸弗謝久之石父乃求絶曰君子詘於不知已¶
而信於知已世皆傳以為美談太史公首紀於晏子¶
傳豈太史公自悼無晏子之知乎不然何為而稱美¶
<pb:KR1h0013_WYG_016-13a>¶
也夫石父薄惡人也使其此説行則忘恩者皆将以¶
此而藉口且脫石父於縲紲恩亦大矣入閤弗謝事¶
亦末矣石父乃以弗謝之小禮而忘脱免之大恩夫¶
其所謂謝者石父當謝晏子乎晏子當謝石父乎免¶
人於厄而又索謝何其責人之深也遽欲求絶義安¶
在哉雖石父當時謂之賢者以此一事觀之皆不足¶
道矣吾儕立身行已當求忠厚之説以上報君親與¶
所知母惑石父之言以為忘恩賊義之人與逢蒙同¶
<pb:KR1h0013_WYG_016-13b>¶
一科也此又孟子之遺意¶
¶
　　孟子曰西子蒙不潔則人皆掩鼻而過之雖有惡人齋¶
戒沐浴則可以祀上帝¶
¶
　　孟子嘗曰中也養不中才也養不才是孟子之心於¶
不中不才者尤加意焉今有西子惡人之論其忠恕¶
之心仁厚之意豈易量哉其所以傳曽子之道者於¶
此可見矣夫仁義何常之有蹈之則為君子背之則¶
為小人使平居為君子一旦背仁義則前功盡廢其¶
<pb:KR1h0013_WYG_016-14a>¶
為小人也無疑如西子天資美麗乃蒙不潔之物誰¶
不掩鼻而過之哉平居為小人一旦蹈仁義則前惡¶
都冺其為君子也無疑如惡人天資醜陋而齋戒沐¶
浴則可以事上帝之尊孟子此意以為商鞅孫臏騶¶
忌陳軫張儀稷下諸人資禀英邁如西子之美麗也¶
而蒙權謀詭詐縱横押闔卓異荒恠不潔之學有道¶
君子皆羞道而喜攻之今既若是矣使其一旦遷善¶
徙義革心改過盡棄其不潔之學而齋戒沐浴於吾¶
<pb:KR1h0013_WYG_016-14b>¶
帝王之道使天下父子相保兄弟相扶室家相好鄉¶
閭族黨親戚朋友相往來酒醴牛羊雞豚黍稷相宴¶
樂則可與臯䕫稷尹比肩交臂同揖遜堯舜之前矣¶
是猶惡人醜陋可以事上帝也嗚呼孟子忠恕仁厚¶
乃欲俟商孫諸人改行而齋戒沐浴也豈有忿疾於¶
頑之心哉此其所以為大也以善養人理當如此嗚¶
呼人不自重久矣公孫𢎞學春秋樊並朋尚書戴聖¶
精禮經馬融通五經是猶西子之資禀也而乃蒙阿¶
<pb:KR1h0013_WYG_016-15a>¶
諛盗賊不法依附不潔之物為千古罪人可勝惜哉¶
人能改過卒歸於君子也亦已久矣周勃吹簫樊噲¶
屠狗陳俊為下江之盗黄憲乃牛醫之子是猶惡人¶
之資禀也然或忠冠社稷或氣奪鴻門或功列雲臺¶
或器量千頃名垂簡編芳襲古今齋戒沐浴以事上¶
帝復何疑哉嗚呼士君子處心其可不慎乎一念之¶
失蒙不潔也一念反正齋戒沐浴也臭至掩鼻馨聞¶
上天利害賢否宜知所擇矣孟子之論不其深哉¶
¶
<pb:KR1h0013_WYG_016-15b>¶
　　孟子曰天下之言性也則故而已矣故者以利為本所¶
惡於智者為其鑿也如智者若禹之行水也則無惡於¶
智矣禹之行水也行其所無事也如智者亦行其所無¶
事則智亦大矣天之髙也星辰之逺也茍求其故千歲¶
之日至可坐而致也¶
¶
　　孟子嘗立性善之論上合千古聖人不言之心下掃¶
諸子邪論之失固嘗以水無有不下以校性無有不¶
善矣如孟子之言性非一人之私言也乃天下之公¶
<pb:KR1h0013_WYG_016-16a>¶
言也以為此言可以闗百聖而不慙蔽天地而不恥¶
質鬼神而無疑考三王而不繆者也夫天下之言性¶
何為其論超絶如此哉則以其論非出於私意小智¶
荒唐無稽而言也乃據其實而言也故曰則故而已¶
矣所謂故者實也何以騐其實以其所利處為實也¶
且夫牛之性其實順是其所利在順也羊之性其實¶
狠是其所利在狠也人之性其實善以其所利在善¶
也何以知其實為善乎赤子匍匐入井則怵惕惻隱¶
<pb:KR1h0013_WYG_016-16b>¶
之心忽然而見焉豈非其實在善乎先王因此謹庠¶
序教詩書文禮樂誦歌弦舞以發藥開導之髙者為¶
聖賢下者為孝友則以其實利於為善也夫其利在¶
善儻以私智汨亂之則人将失其常性而蕩如狂瀾¶
不可復遏矣世之士不知出此而於其實之外鑿私¶
智以亂之天下沸騰奔涌横出旁趨乃嚴以刑威峻¶
其法令民心愈失一夫呼召天下響應而社稷不保¶
矣此無他以不順其故而鑿私智以亂之也如商鞅¶
<pb:KR1h0013_WYG_016-17a>¶
孫臏騶忌陳軫蘇秦稷下諸人乃為權謀詭詐縱横¶
捭闔卓異荒唐之智以擾亂之秦守商君之説雖并¶
吞天下覆滅諸侯民心己去陳勝一起秦其亡矣此¶
鑿私智之明騐也如智者若禹之行水則無惡於智¶
矣禹之智何如哉知水無有不下是水之性其實利¶
於趨下也吾不立一毫私智决汝漢排淮泗瀹濟漯¶
鑿龍門通九川無非因其性之趨下而利導之八年¶
於外雖若多事論其成功特行其所無事爾所謂無¶
<pb:KR1h0013_WYG_016-17b>¶
事者因其注下之性未嘗立一事以汨亂之也使治¶
天下者亦如禹之治水行其所無事因民趨善之性¶
而開導之則謦欬嚬笑之際垂衣拱手之間天下亹¶
亹自趨於治矣以此為智豈非智之大者乎且夫天¶
之髙星辰之逺宜若不可測識矣然三百六十五度¶
四分度之一天之實也如自角至箕七十五度自斗¶
至壁九十八度自奎至參八十度自井至軫百一十¶
二度五星伏見皆有常數此星辰之實也求其實而¶
<pb:KR1h0013_WYG_016-18a>¶
歩之雖一星翁瞽史上推千歳如所謂甲子朔旦在¶
冬日之至者分毫不差豈星翁瞽史之智能如此其¶
妙乎特識天與星辰之性因其故實而推之耳以是¶
知聖王之道無非天下之性耳其為簠簋爼豆管弦¶
琴瑟清廟明堂辟癰太學者豈好為是多事哉順民¶
之性不得不爾也語至於此乃知乾坤之造變化之¶
神藴奥宏深豈淺智所能測哉¶
¶
　　公行子有子之喪右師往弔入門有進而與右師言者¶
<pb:KR1h0013_WYG_016-18b>¶
有就右師之位而與右師言者孟子不與右師言右師¶
不恱曰諸君子皆與驩言孟子獨不與驩言是簡驩也¶
孟子聞之曰禮朝廷不歴位而相與言不踰階而相揖¶
也我欲行禮子敖以我為簡不亦異乎¶
¶
　　王驩齊之寵臣此何等輩弔公行子時乃有進而與¶
之言者有就其位而與之言者一時士大夫無所操¶
守趨炎媚竈奴顔婢膝態度如此則王驩氣燄薫灼¶
亦可見矣孟子獨不與之言者非忽之也理當如是¶
<pb:KR1h0013_WYG_016-19a>¶
爾竊讀豫卦而知孟子之所守矣豫之六二曰介于¶
石不終日貞吉夫時當悦豫衆皆趨動而六二君子¶
居中守正介焉如石以此處心則其獲吉寧用終日¶
乎夫齊國士大夫以一國之寵盡在王驩乃於衆人¶
前不顧義理不守名分而趨媚如此上下一心無有¶
知恥者諸子之來為弔公行子來耶為王驩来耶於¶
糞壤中乃有芝菌於喧啾中乃見鸞鳯其孟子弔公¶
行子耶一時氣象儼然如此道心徳量如天如帝想¶
<pb:KR1h0013_WYG_016-19b>¶
見聖人之所存矣王驩小人何足以識孟子夫孟子¶
獨不與之言亦可以自省矣不知發藥之功乃有簡¶
驩之怨夫不歴位而相與言不踰階而相揖此朝廷¶
禮也孟子以為禮王驩以為簡是凡以非禮見驩者¶
皆驩之所喜也孟子以禮待之而乃獨以為簡豈不¶
顛沛乎然而孟子聞其簡驩之言而引禮為説雍容¶
如此余於此非獨見孟子之心而待小人之法亦於¶
是而三省矣昔王叔文當權其門如市或勸張彖見¶
<pb:KR1h0013_WYG_016-20a>¶
之彖曰是方為國妖祥安可見也彖布衣也而所守¶
如此異時叔文敗如栁宗元劉禹錫陸淳吕温諸人¶
皆屏逐逺方萬世唾罵而聞彖之名者無不扺几稱¶
歎欲友之而不得彖特自守之士耳况吾孟子有聖¶
王之學乎世之士乃非之疑之甚者詈之其可哉¶
¶
¶
¶
<pb:KR1h0013_WYG_016-20b>¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
　　孟子傳卷二十¶
¶
