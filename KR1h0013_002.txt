# -*- mode: mandoku-view; -*-
#+TITLE: 孟子傳
#+DATE: 2016-04-12 13:59:19.626609
#+PROPERTY: ID KR1h0013
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 2
<pb:KR1h0013_WYG_002-1a>¶
　　欽定四庫全書¶
¶
　　孟子傳卷六¶
¶
　　宋　張九成　撰¶
¶
　　公孫丑章句上¶
¶
　　公孫丑問曰夫子當路於齊管仲晏子之功可復許乎¶
孟子曰子誠齊人也知管仲晏子而已矣或問乎曽西¶
曰吾子與子路孰賢曾西蹵然曰吾先子之所畏也曰¶
然則吾子與管仲孰賢曾西艴然不悦曰爾何曽比予¶
<pb:KR1h0013_WYG_002-1b>¶
於管仲管仲得君如彼其専也行乎國政其彼如久也¶
功烈如彼其卑也爾何曾比予於是曰管仲曾西之所¶
不為也而子為我願之乎曰管仲以其君霸晏子以其¶
君顯管仲晏子猶不足為與曰以齊王由反手也曰若¶
是則弟子之惑滋甚且以文王之徳百年而後崩猶未¶
洽於天下武王周公繼之然後大行今言王若易然則¶
文王不足法與曰文王何可當也由湯至於武丁賢聖¶
之君六七作天下歸殷久矣久則難變也武丁朝諸侯¶
<pb:KR1h0013_WYG_002-2a>¶
有天下猶運之掌也紂之去武丁未久也其故家遺¶
俗流風善政猶有存者又有微子微仲王子比干箕子¶
膠鬲皆賢人也相與輔相之故久而後失之也尺地莫¶
非其有也一民莫非其臣也然而文王猶方百里起是¶
以難也齊人有言曰雖有智慧不如乗勢雖有鎡基不¶
如待時今時則易然也夏后殷周之盛地未有過千里¶
者也而齊有其地矣鷄鳴狗吠相聞而達乎四境而齊¶
有其民矣地不改辟矣民不改聚矣行仁政而王莫之¶
<pb:KR1h0013_WYG_002-2b>¶
能禦也且王者之不作未有疏於此時者也民之憔悴¶
於虐政未有甚於此時者也飢者易為食渇者易為飲¶
孔子曰徳之流行速於置郵而傳命當今之時萬乗之¶
國行仁政民之悅之猶解倒懸也故事半古之人功必¶
倍之惟此時為然¶
¶
　　世皆疑周天子在上而孟子以為以齊王猶反手又¶
曰行仁政而王又曰王者之不作是欲以齊王為王¶
以齊王為王則将置周王於何地吴楚僭號稱王春¶
<pb:KR1h0013_WYG_002-3a>¶
秋比之夷狄孟子乃以夷狄待齊王何也曰學者學¶
聖賢當考其時論其人熟誦其上下之辭深味其前¶
後之意豈可如乗間伺隙掇取一言半辭便不信不¶
疑而遽詆訾聖賢哉孟子受道於子思子思受道於¶
曾子曾子受道於孔子源流甚正不似子夏之後流¶
入於荘周子張之後流入於墨翟之比也豈不知周¶
天子在上又豈不知秦楚僭號得罪於春秋乎當世¶
大賢其識見思慮想亦大過於後世之君子矣借使¶
<pb:KR1h0013_WYG_002-3b>¶
語之不精考之不詳疑之可也非之可乎非之且不¶
可况詈之以比蘇張之流乎甚可悲也夫其所謂王¶
者非王者之位王者之道也王者之道君君臣臣父¶
父子子兄兄弟弟夫夫婦婦植桑種田育雞豚畜狗¶
彘謹庠序申孝悌使老者衣帛食肉不負戴於道路¶
黎民不飢不寒不漂流於溝壑此王道也當周之盛¶
時王道行於天下周無令王王道廢絶而覇道興覇¶
道又絶而譎詐興以殺人為功業以奪地為英雄以¶
<pb:KR1h0013_WYG_002-4a>¶
覆人宗社墟人城郭為得計所謂王道者不復有也孟¶
子憫之力以王道為言其意欲人父子相保兄弟相¶
扶室家相好鄉閭族黨親戚朋友相往来雞豚黍稷¶
酒醴牛羊相宴樂豈忍復聞覇者之說乎夫覇者之¶
說假仁義以濟其姦者也責楚不貢包茅令燕脩召¶
公之政意乃在於伐蔡伐山戎伐原大蒐其意乃在¶
於一戰而覇誠心安在哉惟其始之不善故其終也¶
大壊蕩如狂瀾烈如猛火不可救矣公孫丑渉學未¶
<pb:KR1h0013_WYG_002-4b>¶
深聞道猶淺乃曰夫子當路於齊管仲晏子之功可¶
復許乎此孔子之門五尺之童所羞談者也而丑乃¶
以期孟子豈不成䙝凟乎其狭劣如此者無他焉生¶
乎齊長乎齊聞見乎齊止知管晏而已豈知其上有¶
臯夔有稷契有伊尹有傅說有周公相二帝三王為¶
唐虞夏商周之盛乎夫曾西不敢比子路乃恥於比¶
管仲儻以管仲九合諸侯不以兵車論之子路無有¶
也以管仲一匡天下免民左衽論之子路無有也然¶
<pb:KR1h0013_WYG_002-5a>¶
管仲之學至此而極矣子路之學方興而未艾也必¶
欲成就二帝三王之功業不肯因陋就寡取一時之¶
名如管仲而破壊先王之大道也且管仲相桓公覇¶
諸侯自北杏之㑹殆不過數年爾管仲方死桓公尚¶
在楚人滅江黄而不能救狄人侵衛而不能下身死¶
未㡬公子争立蟲出於户而不能保其既死之尸王¶
者之道固如是之促乎方桓公之任管仲也一則仲¶
父二則仲父不為不専首尾二十餘年不為不久今¶
<pb:KR1h0013_WYG_002-5b>¶
仲死未㡬而國㡬亡此特以智力把持耳豈長久之¶
道也哉子路所學規模甚逺帝王之學也寜學未成¶
而無分毫之功不願舎帝王而成此淺陋之功也曾¶
西所以羞比者乃孔門家法也曽西且不為况孟子¶
志學孔子肯下比管仲乎公孫丑俗氣未除邪心猶¶
在止見管晏之功業不知二子之存心乃曰管仲以¶
其君覇晏子以其君顯管仲晏子猶不足為與其仰¶
慕管晏如此想見丑之識趣也孟子乃直述意之所¶
<pb:KR1h0013_WYG_002-6a>¶
向曰以齊而行王道止反掌之間耳公孫丑見識偏¶
邪溺於霸道不信王道之易行也且曰弟子之惑滋¶
甚且以文王之徳百年而後崩猶未洽於天下武王¶
周公繼之然後大行今言王若易然則文王不足法¶
與觀此所問雖見丑之墮於俗學亦可見丑之博洽¶
考訂其學不肯輕易也孟子於是言文王之時紂雖¶
無道然湯至武丁賢聖之君六七作太戊仲丁河亶¶
甲盤庚相繼而出而武丁又中興於衰微之時紂去¶
<pb:KR1h0013_WYG_002-6b>¶
武丁其世未久故家遺俗之習尚流風善政之感人¶
又有微子微仲王子比干箕子膠鬲數公左右輔相¶
之尺地一民皆其所有而臣之王道尚未絶也王道¶
未絶文王之心也行不行何容心哉及紂脯鄂侯烹¶
九侯拘文王殺比干囚箕子聽婦人之言行炮烙之¶
刑王道至此而絶矣武王不忍王道之絶故起而伐¶
之今赧王在上而號令不行於天下秦楚雖大皆非¶
有為之君使其得志必毁滅典墳魚肉生民惟齊王¶
<pb:KR1h0013_WYG_002-7a>¶
有易牛之心有求教之志自言其短而不肯文過自¶
知其罪而不敢尤人又夏后殷周之盛地未有過千¶
里而齊乃有其地雞鳴狗吠相聞而達乎四境而齊¶
乃有其民夫地如齊王民如齊王資質如齊王大與¶
文王之時不同可以號令四馳可以鼓舞一世止欠¶
行仁政耳使行仁政植桑種田育雞豚畜狗彘謹庠¶
序申孝悌使老者衣帛食肉不負戴於道路黎民不¶
飢不寒不漂流於溝壑則王者之道行矣齊行王道¶
<pb:KR1h0013_WYG_002-7b>¶
此其時也夫王者之不作未有疏於此時民之憔悴¶
於虐政未有甚於此時使齊王行孟子之言使民父¶
子相保兄弟相扶室家相好鄉閭族黨親戚朋友相¶
往来雞豚狗彘酒醴牛羊相宴樂所謂飢者易為食¶
渴者易為飲當一日而千里一息而千古速於置郵¶
而傳命民之悅之猶解倒懸事半古人功必倍之豈¶
虚哉夫孟子之言謂行王者之道耳非據王者之位¶
也使諸侯據王者之位雖蘇張等亦知委曲避就而¶
<pb:KR1h0013_WYG_002-8a>¶
謂孟子為此言乎學者語之未詳擇之未精以凡俗¶
之心觀聖賢之藴妄有詆訾易生排毁深可悲也故¶
予為之解辨使知孟子所謂以齊王猶反手者謂齊¶
行王道猶反手也非謂據王者之位也所謂行仁政¶
而王者以為行仁政乃王道耳非謂據王者之位也¶
所謂王者之不作者以為王道之不作耳非謂使齊¶
王貪王者之位也所謂文王猶方百里起是以難者¶
以為紂雖無道然有天下令諸侯而文王區區以百¶
<pb:KR1h0013_WYG_002-8b>¶
里行王道勢力既小土地又狹其能鼓舞天下也難¶
矣非謂欲據紂位之難也而今而後當知孟子所謂¶
王者皆王道也非霸道也審乎此然後可以讀孟子¶
之書而孟子無根之謗亦自此而絶矣學者試深思之¶
¶
　　公孫丑問曰夫子加齊之卿相得行道焉雖由此霸王¶
不異矣如此則動心否乎孟子曰否我四十不動心曰¶
若是則夫子過孟賁逺矣曰是不難告子先我不動心¶
曰不動心有道乎曰有北宫黝之養勇也不虜撓不目¶
<pb:KR1h0013_WYG_002-9a>¶
逃思以一毫挫於人若撻之於市朝不受於褐寛博亦¶
不受於萬乗之君視刺萬乗之君若刺褐夫無嚴諸侯¶
惡聲至必反之孟施舎之所養勇也曰視不勝猶勝也¶
量敵而後進慮勝而後㑹是畏三軍者也舎豈能為必¶
勝哉能無懼而已矣孟施舎似曽子北宫黝似子夏夫¶
二子之勇未知其孰賢然而孟施舎守約也昔者曽子¶
謂子襄曰子好勇乎吾嘗聞大勇於夫子矣自反而不¶
縮雖褐寛博吾不惴焉自反而縮雖千萬人吾往矣孟¶
<pb:KR1h0013_WYG_002-9b>¶
施舎之守氣又不如曽子之守約也曰敢問夫子之不¶
動心與告子之不動心可得聞與告子曰不得於言勿¶
求於心不得於心勿求於氣不得於心不求於氣可不¶
得於言勿求於心不可夫志氣之帥也氣體之充也夫志¶
至焉氣次焉故曰持其志無暴其氣既曰志至焉氣次焉又曰持¶
其志無暴其氣者何也曰志壹則動氣氣壹則動志也今夫蹶者¶
趨者是氣也而反動其心敢問夫子惡乎長曰我知言我善養吾¶
浩然之氣敢問何謂浩然之氣曰難言也其為氣也至大至剛以¶
<pb:KR1h0013_WYG_002-10a>¶
直養而無害則塞於天地之間其為氣也配義與道無¶
是餒也是集義所生者非義襲而取之也行有不慊於¶
心則餒矣我故曰告子未嘗知義以其外之也必有事¶
焉而勿正心勿忘勿助長也無若宋人然宋人有閔其¶
苗之不長而揠之者芒芒然歸謂其人曰今日病矣予¶
助苗長矣其子趨而往視之苗則稿矣天下之不助苖¶
長者寡矣以為無益而舎之者不耘苖者也助之長者¶
揠苖者也非徒無益而又害之何謂知言曰詖辭知其¶
<pb:KR1h0013_WYG_002-10b>¶
所蔽淫辭知其所陷邪辭知其所離遁辭知其所窮生¶
於其心害於其政𤼵於其政害於其事聖人復起必從¶
吾言矣宰我子貢善為說辭冉牛閔子顔淵善言徳行¶
孔子兼之曰我於辭命則不能也然則夫子既聖矣乎¶
曰惡是何言也昔者子貢問於孔子曰夫子聖矣乎孔¶
子曰聖則吾不能我學不厭而教不倦也子貢曰學不¶
厭智也教不倦仁也仁且智夫子既聖矣夫聖孔子不¶
居是何言也昔者竊聞之子夏子㳺子張皆有聖人之¶
<pb:KR1h0013_WYG_002-11a>¶
一體冉牛閔子顔淵則具體而㣲敢問所安曰姑舎是¶
曰伯夷伊尹何如曰不同道非其君不事非其民不使¶
治則進亂則退伯夷也何事非君何使非民治亦進亂¶
亦進伊尹也可以仕則仕可以止則止可以久則久可¶
以速則速孔子也皆古聖人也吾未能有行焉乃所願¶
則學孔子也伯夷伊尹於孔子若是班乎曰否自有生民¶
以来未有孔子也然則有同與曰有得百里之地而君¶
之皆能以朝諸侯有天下行一不義殺一不辜而得天¶
<pb:KR1h0013_WYG_002-11b>¶
下皆不為也是則同曰敢問其所以異曰宰我子貢有¶
若智足以知聖人汙不至阿其所好宰我曰以予觀於¶
夫子賢於堯舜逺矣子貢曰見其禮而知其政聞其樂¶
而知其徳由百世之後等百世之王莫之能違也自生¶
民以来未有夫子也有若曰豈惟民哉麒麟之於走獸¶
鳳凰之於飛鳥泰山之於丘垤河海之於行潦類也聖¶
人之於民亦類也出於其類㧞乎其萃自生民以来未¶
有盛於孔子也¶
¶
<pb:KR1h0013_WYG_002-12a>¶
　　余讀此一章見孟子反覆辨論引古證今剖㣲析奥¶
較量聖賢可否諸子周旋委轉常超詣不可窮詰此¶
皆所學深逺如江自岷山来淮自桐柏来河自崑崙¶
来滔滔軋軋極望無際分流别委皆不失其本宗其¶
盛矣哉至於其志所尚其見所趨未易窺測也夫公¶
孫丑問加齊卿相於孟子孟子則以為告子先我不¶
動心丑問不動心有道孟子乃論北宫黝孟施舎及¶
曽子之勇丑問告子孟子之不動心孟子乃可否告¶
<pb:KR1h0013_WYG_002-12b>¶
子而有志氣之說丑問孟子所長孟子乃有善養浩¶
然知言之説丑問孟子已入於聖域孟子乃論孔子¶
不居其聖而子夏子㳺子張有聖人之一體冉牛閔¶
子顔淵則具體而㣲之說其意亦以聖自許也丑問¶
孟子所安孟子皆舎之而不學其志為何如哉丑問¶
伯夷伊尹何如孟子歴論三聖之學而願學於孔子¶
丑問伯夷伊尹與孔子一等乎孟子則獨尊孔子以¶
為自生民以来未有孔子是其學欲欲至於孔子而¶
<pb:KR1h0013_WYG_002-13a>¶
後已夫秣馬北首則燕必到膏車南面則越可趨所¶
志在孔子駸駸轆轆純亦不已今日不到後日必到¶
今月不到後月必到今年不到後年必到此生不到¶
將来必到持此不已之心何所往而不可哉孟子所¶
見極髙所志極逺舎顔閔伯夷伊尹而直望孔子而¶
學之其所見所志為何如哉丑問伯夷伊尹孔子有¶
同道之事乎孟子則以得百里之地為君皆能朝諸¶
侯有天下行一不義殺一不辜而得天下皆所不為¶
<pb:KR1h0013_WYG_002-13b>¶
丑問其所以為異孟子乃引宰我子貢有若之說而¶
獨尊孔子焉余尋其問端止謂加齊卿相動心與不¶
動心而問對往来乃𤼵聖賢之深藴辨諸子之是非¶
宏辭至論大開正路一新見聞偉然戰國詭詐之中¶
乃有如此盛大之事也夫齊之卿相如鄒忌輩皆能¶
為之顧何足道孟子學二帝三王之道卿相乃其所¶
固有也第恐天未欲平治天下耳如欲平治天下在¶
戰國時非孟子其誰哉夫何動心之有公孫丑之知¶
<pb:KR1h0013_WYG_002-14a>¶
孟子也亦淺矣孟子知當世之士墮於流俗習於舊¶
染以恕待物以寛接人初無忿辭疾言乃告之曰否¶
我四十不動心丑以為加齊卿相不憂不懼其勇如¶
此過孟賁逺矣初以孟子比管仲今以孟子過孟賁¶
䙝瀆如此亦可怪也孟子又無忿辭疾言但告之曰¶
此亦非難事耳告子尚先我不動心而况於學造聖¶
域者乎丑又問不動心其適然耶抑有道耶夫習射¶
亦末矣尚有連雙鶬於青雲者習御亦末矣尚有獲¶
<pb:KR1h0013_WYG_002-14b>¶
十禽於詭遇者顧不動心豈無得而然哉然不動心¶
者勇而已矣勇有數等不可概論也北宫黝孟施舎¶
皆以血氣為勇者也豈所以語於大君子之門北宫¶
黝一切血氣盗賊之勇也如視刺萬乗之君若刺褐¶
夫成濟蔣元暉皆能之何足道哉孟施舎雖未免血¶
氣然猶以道理為主如視不勝猶勝舎豈能為必勝¶
哉能無懼而已矣此似見理也至於謂量敵而後進¶
慮勝而後㑹是畏三軍豈非未免血氣乎曽子所養¶
<pb:KR1h0013_WYG_002-15a>¶
本於忠恕是見理者也故孟施舎似之子夏所養尚¶
有紛華是血氣未除也故北宫黝似之然謂子夏有¶
黝之凶狠謂曽子有舎之直前則不可學者當以意¶
逆之安可徇文辭而厚誣此二君子也其曰夫二子¶
之勇未知其孰賢此謂黝舎一等皆是血氣大概不¶
相過也然孟施舎無懼其守約大勝北宫黝矣黝舎¶
養勇一則凶狠如盗賊一則直前如武夫皆屠沽之¶
流耳豈聞大勇之説乎何謂大勇曽子嘗聞於夫子¶
<pb:KR1h0013_WYG_002-15b>¶
又嘗以語子襄矣其説曰自反而不直雖一介之夫¶
如褐寛博者吾不敢以惡聲加之以曲在我也自反¶
而直循理而行雖千萬人以為不可吾將循理而往¶
焉且孟施舎一於無懼而不問己之是非豈聞所謂¶
大勇者其約乃在於吾直與不直如何耳丑既聞一¶
等是勇而其間曲折如此是不可以孟賁比孟子之¶
勇矣然不知告子之勇比孟子為何如哉孟子又於¶
是剖析告子之得失而使丑知學之精㣲盖差之毫¶
<pb:KR1h0013_WYG_002-16a>¶
釐其失千里不可雷同苟合而不分别明白以至趨¶
於邪徑也何謂告子養勇之失其曰不得於言勿求¶
於心是也何謂告子養勇之得其曰不得於心勿求¶
於氣是也夫志氣之帥勿求於心可乎吾志尚為氣¶
之帥况言又逺於氣耶氣體之充則勿求於氣之語¶
謂之可則當謂之是則未然請細陳之夫志至焉氣¶
次焉是氣以志為主也然持其志無暴其氣是又志¶
以氣為養焉志與氣交相養乃至論也丑不明其意¶
<pb:KR1h0013_WYG_002-16b>¶
乃曰志至焉氣次焉而又曰持其志無暴其氣者何¶
也孟子直指以志氣相為用處告之曰志壹則動氣¶
以為志之充塞可以動氣九韶奏而鳯凰來儀春¶
秋成而麒麟自獲此所謂先天而天弗違者也氣之¶
充塞則可以動志如河出圗而畫八卦洛出書而演¶
九疇此所謂後天而奉天時者也如其未明且觀夫¶
蹶者之驚則心為之震掉趨者之敬則心為之端嚴¶
氣之動志亦可見矣斯理亦妙矣然而此就告子之¶
<pb:KR1h0013_WYG_002-17a>¶
長短而言之孟子之所養則又異於是矣故因公孫¶
丑之問而極力言之其間造化之妙功用之神與夫¶
學者之病一一剖析至於㣲言精語可守可充者悉¶
皆具備嗚呼孟子真有大功於聖人者矣其曰我知¶
言我善養吾浩然之氣者夫浩然之氣非北宫黝之¶
凶狠非孟施舎之無懼亦非告子之以義為外不得¶
於言之學也然而是氣也可以心得難以言論其為¶
氣也非血氣非客氣乃理義之氣也理義之氣無物¶
<pb:KR1h0013_WYG_002-17b>¶
可並故曰至大無物可屈故曰至剛無物可撓故曰¶
以直此言氣之體也此孟子心所自知也此孟子指¶
心之所自得而言之也未嘗留意者豈知此為何等¶
語哉大矣剛矣直矣如嘉榖善種當有日夜之息雨¶
露之潤當無牛羊之踐狼莠之殘乃能千倉萬箱以¶
為農夫之慶至大至剛以直識此體矣當内自琢磨¶
外求切磋膏之以禮義之澤息之以詩書之訓聲色¶
貨利一不得淫蠱之此所謂養而無害也如此則剛¶
<pb:KR1h0013_WYG_002-18a>¶
大直之氣根於心見於面盎於背施於四體其功用¶
所及如乾坤之運六子滄溟之轉百川日月星辰嶽¶
瀆精瀾皆吾氣之所在也是故斂之則為剛為大為¶
直𤼵之則為道為義終不與不仁不智無禮無義之¶
人相合也凡四海道義之士聲氣之同臭味之似者¶
皆當来而相應矣其充如此夫何餒哉是剛是大是¶
直雖吾固有之物然豈可以不養哉所謂養者其要¶
在於義耳所謂義者凡吾所當為者則力行之所不¶
<pb:KR1h0013_WYG_002-18b>¶
當為者則力止之日復一日新而又新則此氣完矣¶
是氣也是集吾固有之義以生者非義自外来而成¶
之何以騐之心為所不當為者是欺闇室愧屋漏不¶
足於心慚生於内顔變於外餒莫甚焉告子不知浩¶
然之氣自此而生乃以義為外顛倒如此其不動心¶
者亦血氣之勝耳孟子又指其要處使學者知所歸¶
焉其要安在曰必有事焉而勿正心勿忘勿助長是¶
也此孟子養氣之妙處余所謂至言精語者在是也¶
<pb:KR1h0013_WYG_002-19a>¶
所謂必有事焉者謂心不忘思以義為主也夫心無¶
事則衆邪皆入心有事則百物不干此所以必以義¶
為事也以義為事當純一其思精専其慮優而㳺之¶
使自得之饜而飫之使自趨之可耳不可動也動則¶
妄生不可急也急則理逆故曰勿正勿正謂純一専¶
精不可動亦不可急也心勿忘者即必有事之用功¶
處也勿助長者所以力言正之之所以害道也夫必¶
有事者必有正之之病心勿忘者必有助長之病孟¶
<pb:KR1h0013_WYG_002-19b>¶
子又恐助長之病天下不明知其為害也故力引宋¶
人揠苗為言又恐以揠苗為戒盡廢其為養也故又¶
以不耘苗為戒其有功於聖道可見矣浩然之氣既¶
已成就則非道非義之言一經吾耳皆能識而辨之¶
以此觀之不得於言勿求於心可乎孟子自養氣而¶
知言而告子乃欲不得於言勿求於心其顛倒可知¶
也何謂識而辨之若所謂詖辭知其所蔽淫辭知其¶
所陷邪辭知其所離遁辭其其所窮是也夫有蔽於¶
<pb:KR1h0013_WYG_002-20a>¶
心則其言詖而不正有陷於心則其言淫而不正心¶
離於道則其言邪而不正心窮於詐則其言遁而不¶
正顧此等辭生於其心時君用之則害於其政𤼵於¶
其政天下被之則害於其事此所以闢楊墨放淫辭¶
而不敢已也曹信公孫疆乃至亡國秦用李斯乃至¶
亡天下聖人復起必以此論為至當矣古之善言與¶
孟子意合者則有其人矣故曰宰我子貢善為說辭¶
冉牛閔子顔淵善言徳行孟子以為徳行我能言之¶
<pb:KR1h0013_WYG_002-20b>¶
至於辭命則不及宰我子貢諸公矣丑見孟子論養¶
浩知言之論一洗俗學之陋乃遽然歎曰然則夫子¶
既聖矣乎夫始也以孟子望管晏過孟賁今遽以聖¶
許孟子是知養浩知言之至言精語與夫閎辭妙論¶
足以聳動其精神摇蕩其思慮也嗚呼盛哉孟子不¶
敢以聖自名故驚而為之語曰惡是何言也且以孔¶
子不居其聖告之夫孔子不居其聖則是既聖矣故¶
又言子夏子㳺子張皆有聖人之一體冉牛閔子顔¶
<pb:KR1h0013_WYG_002-21a>¶
淵尚皆具體而微况於我乎此微辭也丑不㑹此意¶
乃曰敢問所安此孟子所以盡舍諸人而不論也其¶
志盖欲宗孔子矣丑又問伯夷伊尹何如孟子又力¶
論二子之道而論可以仕則仕可以止則止可以久¶
則久可以速則速之為孔子而吾不願學伊尹伯夷¶
獨願學孔子耳其志為如何哉丑又問伯夷伊尹孔¶
子一道乎孟子乃曰否自生民以来未有孔子是孟¶
子所學既不肯在子夏子㳺顔淵之列又不肯在伯¶
<pb:KR1h0013_WYG_002-21b>¶
伯伊尹之列獨委心歸計於孔子且欲求自生民以¶
来未有之學不願為一體具體清任而已也丑以為¶
既皆聖人亦有同乎曰有同於朝諸侯有天下同於¶
行一不義殺一不辜而得天下皆不為至於異處則¶
生民以来未有出於夫子者且引宰我之所見子貢¶
之所見有若之所見以為言夫三子之所見豈為夸¶
大之辭以自私於聖人哉盖學極其深者乃知其言¶
之不妄耳孟子盖以三人之論為至論故曰智足以¶
<pb:KR1h0013_WYG_002-22a>¶
知聖人汙不至阿其所好而說者乃謂聖人之道同¶
符合契前聖後聖其揆一也不得相踰云生民以来¶
未有也此三子皆孔子弟子縁孔子聖徳髙大而盛¶
稱之也孟子知其言太過故貶謂之汙下亦明師徒¶
之義得相褒揚也此盖未知孟子者夫孟子嘗論三¶
聖與孔子矣而曰孔子之謂集大成集大成也者金¶
聲而玉振之也金聲也者始條理也玉振之也者終¶
條理也始條理者智之事也終條理者聖之事也智¶
<pb:KR1h0013_WYG_002-22b>¶
譬則巧也聖譬則力也猶射於百歩之外也其智爾¶
力也其中非爾力也其意豈不明甚盖言三聖人聖¶
矣而不知聖之外又有智焉夫聖之外又有智則是¶
此智所以運聖也三聖聖矣皆在一偏未能運也孔¶
子聖而又智非自生民以来未之有乎何得言前聖¶
後聖其揆一也夫此語以論舜與文王可也施之於¶
此盖為未當又以為師徒之義得相褒揚此論亦太¶
鄙矣且三聖聖矣然而未中孔子聖而又智而又中¶
<pb:KR1h0013_WYG_002-23a>¶
則賢於堯舜生民以来未有孔子出乎其類㧞乎其¶
萃皆非私論真有所見而言也孟子所志如此所學¶
如此所見如此而公孫丑以管晏孟賁比之孔子之¶
聖三子或以為賢於堯舜生民未有出類拔萃何孟¶
子之門多流俗之人而孔子之門又何英才之多也¶
世衰道微至孟子而極矣可勝歎哉¶
¶
　　孟子曰以力假仁者霸霸必有大國以徳行仁者王王¶
不待大湯以七十里文王以百里以力服人者非心服¶
<pb:KR1h0013_WYG_002-23b>¶
也力不贍也以徳服人者中心悦而誠服也如七十子¶
之服孔子也詩云自西自東自南自北無思不服此之¶
謂也¶
¶
　　嗚呼善論王霸之道無出於孟子矣盖霸者以智術¶
為主王者以至誠為主至誠乃心所固有者智術乃¶
罔念所成者以至誠行仁政是其心出於救民耳非有¶
所冀也以智術假仁政是特假途以要利爾豈以¶
民為心哉如齊桓實欲襲蔡而假包茅之名實欲服¶
<pb:KR1h0013_WYG_002-24a>¶
諸侯而假葵丘之名晉文實欲伐楚而假避舎之名¶
實欲一戰而霸而假大蒐伐原之名雖一時風聲威¶
令足以聳動隣國然而天下皆知其心出於智術特¶
以智術之不如故聽其號令耳儻智術出其上則將¶
以僕奴待之不然相亢則為敵相參則為參其肯服¶
之乎若夫王者之心則不如是心見仇餉之不仁故¶
有征葛之舉心見莒國之不道故有徂莒之征非出¶
於智術也至誠救民而已矣故湯之征葛也東靣而¶
<pb:KR1h0013_WYG_002-24b>¶
征西夷怨南面而征北狄怨曰奚為後我而文子武¶
王之伐紂也散鹿臺之財𤼵鉅橋之粟大賚扵四海¶
而萬姓悅服此豈以利為心哉故如霸者之所為竭¶
其智術侵人土地取人城邑可以為大國而已矣然¶
而怨結於心特待時而𤼵耳如王者之所為本不為¶
廣土地充府庫計也故湯以七十里而天下歸之文¶
王以百里而天下歸之湯之有天下文王之三分皆¶
至誠所感民心歸之如子之歸父母水之朝東海豈¶
<pb:KR1h0013_WYG_002-25a>¶
强以智術驅之哉特其心之所願欲耳孟子知此意¶
故曰以力服人者非心服也力不贍也以徳服人者¶
中心悅而誠服也如七十子之服孔子也夫孟子論¶
王霸之民而又𤼵七十子之服孔子之意以明孔子¶
非以智術得諸弟子也不知孟子之指何處見七十¶
子心服孔子如此哉夫孔子一旅人耳非有禄以富¶
人非有爵以貴人以子貢之才辯子路之勇敏冉求¶
之智諝皆足以揖將相而動王公然而甘心飢餓勞¶
<pb:KR1h0013_WYG_002-25b>¶
苦以從夫子周流於天下儻非道徳之大豈能服其¶
心如此乎乃知霸者之民兵勢之壮猶足以使之一¶
旦國家削弱則皆相率而去之有何心於戀慕哉夫¶
王者之民則急難相保窮迫相扶盖平時所以固結¶
其心者皆至誠也故民皆至誠以報之所以太王避¶
狄去邠而從之者如歸市如七十子之服孔子以明¶
王道之大孟子可謂深知王者之所存矣當戰國之¶
時時君世主方慕仰桓文之不暇豈能知此理乎言¶
<pb:KR1h0013_WYG_002-26a>¶
之可為於邑¶
¶
¶
¶
¶
¶
¶
¶
<pb:KR1h0013_WYG_002-26b>¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
　　孟子傳卷六¶
¶
