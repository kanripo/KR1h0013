# -*- mode: mandoku-view; -*-
#+TITLE: 孟子傳
#+DATE: 2016-04-12 13:59:19.654239
#+PROPERTY: ID KR1h0013
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 3
<pb:KR1h0013_WYG_003-1a>¶
　　欽定四庫全書¶
¶
　　孟子傳卷七¶
¶
　　宋　張九成　撰¶
¶
　　孟子曰仁則榮不仁則辱今惡辱而居不仁是猶惡濕¶
而居下也如惡之莫如貴德而尊士賢者在位能者在¶
職國家閒暇及是時明其政刑雖大國必畏之矣詩云¶
迨天之未隂雨徹彼桑土綢繆牖户今此下民或敢侮¶
予孔子曰為此詩者其知道乎能治其國家誰敢侮之¶
<pb:KR1h0013_WYG_003-1b>¶
今國家閒暇及是時般樂怠敖是自求禍也禍福無不¶
自已求之者詩曰永言配命自求多福太甲曰天作孽¶
猶可違自作孽不可活此之謂也¶
¶
　　世之論仁者或以為愛或以為恕至樊遲問仁子曰¶
居處恭執事敬與人忠雖之夷狄不可棄也則愛與¶
恕推挽不行不免穿鑿旁求上害聖人之本意孟子¶
得所謂仁之說故其論仁則榮乃以貴德尊士賢者¶
在位能者在職國家閒暇明其政刑為仁學者欲識¶
<pb:KR1h0013_WYG_003-2a>¶
仁之所歸當以是而思之孟子此一章大意在國家¶
閒暇明其政刑以取榮不可般樂怠敖自取辱也且¶
夫貴德則言行重尊士則朝廷重賢者在位能者在¶
職則國家重夫一國之間而貴德尊士賢者能者充¶
周乎朝則治安之象已可想見矣賢者能者所見甚¶
髙所慮甚逺&KR0154;肯茍目前之計而忽逺大之圖哉國¶
家閒暇必為子孫千萬年之計定綱紀立憲度情偽¶
是非患難緩急皆有以防其微而杜其漸正其本而¶
<pb:KR1h0013_WYG_003-2b>¶
清其源一旦事出非常變生意外安閒無事談笑以¶
待之則以吾所以為國家計者其事素定也大國其¶
有不畏乎夫使大國畏之則小國事之仁之必榮理¶
固然也孟子慮天下不明斯理也乃引詩以為證學¶
者之引六經當先得六經之道明於心美於身充於¶
家布於一國行於天下凡吾所以唯諾可否進退抑¶
揚遇事接物立政鼓衆皆六經也故得六經之道矣¶
意欲有為皆成六經如論閒暇明政刑則是鴟鴞之¶
<pb:KR1h0013_WYG_003-3a>¶
詩也求之於古證吾所見耳非如後世别章摘句分¶
文析字終日於傳注之間談說之際使一置書策則¶
胷中茫茫略無所見施之行事無一合於古人之意¶
者明六經之道果若是乎鴟鴞之詩言迨天之未隂¶
雨徹彼桑土綢繆牖户今此下民或敢侮予正與國¶
家閒暇明其政刑之意合是六經合孟子之意非孟¶
子區區求合六經也夫如是則能用六經而非為六¶
經之所用矣俗儒不解動引詩書施之行事乃大謬¶
<pb:KR1h0013_WYG_003-3b>¶
不然此六經之罪人也孔子解是詩乃不似後世訓¶
詁箋註而論作此詩者為知道異哉其論詩也不論¶
章句之意訓詁之義乃論作此詩之知道且解之曰¶
能治其國家誰敢侮之何其髙明勁直如此也孔孟¶
之明六經如是學者𨼆之於心果與之同乎不同乎¶
宜自知所處矣孟子深憫當世君臣不得是詩之意¶
當國家閒暇乃般樂怠敖以茍一時之快而昧身後¶
之圖流連荒亡去而不反一旦民心已離國勢已削¶
<pb:KR1h0013_WYG_003-4a>¶
小國侮之大國取之禍辱之來豈他人之罪耶皆自¶
取之耳明其政刑而大國畏之是自求福也般樂怠¶
敖而大國取之是自求禍也又以意之所見引永言¶
配命以證仁則榮自作孽以證不仁則辱孟子豈先¶
觀詩之意然後有仁則榮之說先觀書之意然後有¶
不仁則辱之說哉余所謂意欲有為而皆成六經者¶
此也其見天下之理行仁者榮徐取詩以證之不仁¶
者辱徐取書以證之立意在前詩書在後非先明六¶
<pb:KR1h0013_WYG_003-4b>¶
經之道而見之行事能如此取舎自由哉余因論仁¶
則榮又發聖賢明六經之道以告吾黨之士云¶
¶
　　孟子曰尊賢使能俊傑在位則天下之士皆恱而願立¶
於其朝矣市廛而不征法而不廛則天下之商皆恱而¶
願藏於其市矣闗譏而不征則天下之旅皆恱而願出¶
於其路矣耕者助而不稅則天下之農皆恱而願耕於¶
其野矣廛無夫里之布則天下之民皆恱而願為之氓¶
矣信能行此五者則隣國之民仰之若父母矣率其子¶
<pb:KR1h0013_WYG_003-5a>¶
弟攻其父母自有生民以來未有能濟者也如此則無¶
敵於天下無敵於天下者天吏也然而不王者未之有¶
也¶
¶
　　余讀此一段坐見帝王之道顯然在前巍巍乎真天¶
下之壯觀而太平之極功也孟子極帝王之要道指¶
聖賢之本心以此五者圖畫名貌了無餘藴非學問¶
精深思慮超詣未易到此當孟子時朝無正士市有¶
征法有廛闗又有征耕又有稅廛又有布為士者為¶
<pb:KR1h0013_WYG_003-5b>¶
商者為旅者為農者為氓者一皆不得其所情偽險¶
阻膏火煎熬仕不保身朝不謀夕此何等氣象乎孟¶
子悲之所以極帝王之要道指聖王之本心使天下¶
為士為商為旅為農為氓一皆優游怡愉各自適其¶
所適豈不盛哉請試言之今一國之間以言乎朝廷¶
則尊賢使能俊傑在位則天下之士豈不人人相慶¶
而願立於其朝以言乎闗市則廛而不征法而不廛¶
譏而不征則天下之商旅豈不人人相慶而願藏於¶
<pb:KR1h0013_WYG_003-6a>¶
其市出於其路以言乎田里則助而不稅廛而無布¶
則天下之農天下之民豈不人人相慶而願耕於野¶
願為之氓乎夫上自朝廷下至田里人人相慶驩聲¶
和氣充塞宇宙間其風聲誰不仰之如父母乎此葢¶
圖畫二帝三王之太平於數語之間也行此五者雖¶
不道之國欲肆并兼之心起吞噬之意而不知冥冥¶
之中其視我如父母也久矣故率其子弟攻其父母¶
自有生民以來豈有能濟者乎如此則東西南北歸¶
<pb:KR1h0013_WYG_003-6b>¶
心於我天下其有敵乎至於此地豈人能為乎夫是¶
之謂天吏所謂王道正在此耳後世欲為二帝三王¶
之事不必逺求第於此數句一一行之上觀朝廷下¶
考田野與此無一不合則唐虞三代之時即今日是¶
矣何問古今哉¶
¶
　　孟子曰人皆有不忍人之心先王有不忍人之心斯有¶
不忍人之政矣以不忍人之心行不忍人之政冶天下¶
可運之掌上所以謂人皆有不忍人之心者今人乍見¶
<pb:KR1h0013_WYG_003-7a>¶
孺子將入於井皆有怵惕惻𨼆之心非所以内交於孺¶
子之父母也非所以要譽於鄉黨朋友也非惡其聲而¶
然也由是觀之無惻𨼆之心非人也無羞惡之心非人¶
也無辭讓之心非人也無是非之心非人也惻𨼆之心¶
仁之端也羞惡之心義之端也辭讓之心禮之端也是¶
非之心智之端也人之有是四端也猶其有四體也有¶
是四端而自謂不能者自賊者也謂其君不能者賊其¶
君者也凡有四端於我者知皆擴而充之矣若火之始¶
<pb:KR1h0013_WYG_003-7b>¶
然泉之始達茍能充之足以保四海茍不充之不足以¶
事父母¶
¶
　　孟子之學非口耳所傳非見聞所有皆其超然獨悟¶
深見天之所以在我者而又能造化運用施之事物¶
之間此所以卓卓乎周孔之後而荀揚等輩不可彷¶
彿其萬一也夫不忍之心誰其無之能見之者千萬¶
人中一人而已就使見之以其所見施於有用使所¶
及者廣所濟者博則又千百世中一人而已吁可歎¶
<pb:KR1h0013_WYG_003-8a>¶
也孟子深識此理浩觀萬古下視當今知先王所以¶
獨尊於千古者以能施於有用也方商鞅孫臏蘇秦¶
張儀陳軫稷下之學得志於世也顧此等輩皆以進¶
取為功業殺人為英雄時君世主皆波蕩從之豈復¶
有不忍人之心哉於千百人中有齊宣王者獨有不¶
忍釁牛之心此孟子所以眷眷於齊開陳反覆剖析¶
淵微其偉論英辭葢當世絶學也孟子將移齊王不¶
忍一牛之心於百姓又將移齊王不忍百姓之心施¶
<pb:KR1h0013_WYG_003-8b>¶
之於有用之實效此以先王望齊宣也葢先王有不¶
忍人之心斯有不忍人之政矣以其能用也故曰今¶
有仁心仁聞而民不被其澤不可法於後世者不行¶
先王之道也又曰徒善不足以為政徒法不能以自¶
行詩云不愆不忘率由舊章遵先王之法而過者未¶
之有也夫有不忍人之心而不能施於有政者何也¶
以其因循茍簡不教不學雖擇而不精語而不詳所¶
以雖禀天與之善心而終不能用之於事物之間也¶
<pb:KR1h0013_WYG_003-9a>¶
孟子既以其所學用之於身為養浩知言之妙又用¶
之於當世而為植桑種田育雞豚畜狗彘謹庠序申¶
孝悌老者衣帛食肉黎民不飢不寒不負戴於道路¶
不漂流於溝壑之說此所謂以不忍人之心將以行¶
不忍人之政者也既能見之又能用之天下雖大可¶
端委廟堂不動聲氣不煩笑色而運用於掌握之間¶
也惜乎其無有知之者孟子恐當世之人不悟所以¶
為不忍人心者何物乃直指以示之曰所以謂人皆¶
<pb:KR1h0013_WYG_003-9b>¶
有不忍人之心者今人乍見孺子將入於井皆有怵¶
惕惻𨼆之心非所以内交於孺子之父母也非所以¶
要譽於鄉黨朋友也非惡其聲而然也請試𨼆之於¶
心以卜孟子之說夫平居無事忽見嬰孩孺子將入¶
於井則凡為人類者其怵惕惻𨼆之心隨見即生間¶
不容息顧惟此心豈暇校計内交於孺子父母豈暇¶
校計要譽於鄉黨朋友又豈暇校計惡其無仁者之¶
聲而然哉此葢見隨機動心與機生天與良心於此¶
<pb:KR1h0013_WYG_003-10a>¶
可卜使犬馬禽獸立於其旁又安有此心乎哉既有¶
此心則是與先王同心矣嗚呼何不於此而徑識其¶
所謂本心耶稍涉校計間有秋毫已非此心矣學者¶
不可不力也人有此心而犬馬禽獸乃獨無之今商¶
鞅孫臏蘇秦張儀諸人乃獨無惻𨼆之心而以進取¶
為功業殺人為英雄是豈人類也哉既無惻𨼆殘民¶
害物偷合茍容而獨無羞惡之心焉非人也既無羞¶
惡互相侵奪而獨無辭讓之心焉非人也既無辭讓¶
<pb:KR1h0013_WYG_003-10b>¶
是不知義理毁壊名教而獨無是非之心焉非人也¶
然則孟子視當時所謂權謀詭詐縱横捭闔之人皆¶
非人類中人也今既明指以惻隠之心為仁之端羞¶
惡之心為義之端辭讓之心為禮之端是非之心為¶
智之端雜然並舉使於一端悟入則四端交通左右¶
逢原顛沛在是凡吾日用中事豈有虚棄者哉折旋¶
俯仰應對進退皆仁義禮智之發見處也嗚呼天下¶
之樂其有過於此者乎有此樂事而不能施之於天¶
<pb:KR1h0013_WYG_003-11a>¶
下是自賊其身者也君有此樂而不能開陳引導使¶
天下受其施是賊其君者也凡有四端於我者此則¶
徧告同志之士也知皆擴而充之矣知之為言寤也¶
擴而充謂行不忍之政也行不忍之政者前所謂植¶
桑種田育雞豚畜狗彘謹庠序申孝悌使老者衣帛¶
食肉不負戴於道路黎民不飢不寒不漂流於溝壑¶
是也夫擴充一端其效如此況四端交用造化於其¶
間其風聲號令鼓舞陶冶當何如哉學者又當自體¶
<pb:KR1h0013_WYG_003-11b>¶
之非余言語所能盡書也使行不忍人之政如前所¶
謂亦已大矣孟子乃以為若火之始然泉之始達耳¶
嗚呼火之極功可以鑠石流金水之極功可以經營¶
中國周流四海今其效如此乃以為特出於始然始¶
達耳使其日復一日新而又新極其功用又當如何¶
哉孟子既言其功矣則又從而斷之曰茍能用之如¶
前所謂足以保四海茍不能用雖有四端止見於發¶
用耳至親如父母且不能事之況天下乎昔漢元帝¶
<pb:KR1h0013_WYG_003-12a>¶
天資仁柔温厚之詔數下豈無不忍人之心哉然而¶
任𢎞恭石顯殺蕭望之京房終為闇懦之君者何也¶
則以有是四端而不能用者也孟子可謂深造自得¶
善取古人之用處自充其所學者也其意專以能用¶
為尚請極陳之夫指齊宣不忍之心其用處已可見¶
矣今又於不忍人之心外又立不忍人之政之說使¶
學者能見此心又能用此心可謂極矣又有異焉者¶
於離婁篇又於不忍人之政外立遵先王之法之說¶
<pb:KR1h0013_WYG_003-12b>¶
使行不忍人之政者一切求於先王以正之且以離¶
婁之明公輸子之巧師曠之聰堯舜之道聖人既竭¶
目力耳力心思以比不忍人之心天以不以規矩不¶
能成方圓不以六律不能正五音不以仁政不能平¶
治天下繼之以六律五音不可勝用繼之以規矩凖¶
繩以為方圓平直不可勝用繼之以不忍人之政而¶
仁覆天下為髙必因丘陵為下必因川澤為政必因¶
先王之道為行不忍人之政之說使行不忍人之心¶
<pb:KR1h0013_WYG_003-13a>¶
者必為規矩律吕以合先王之法度不似梁武以弱¶
為仁漢明以察為明自師不法以害名教而尊刑法¶
也其論至矣極矣孟子之學如此而或者或非焉或¶
疑焉或幾於罵焉此非余之所敢知也¶
¶
　　孟子曰矢人豈不仁於函人哉矢人惟恐不傷人函人¶
惟恐傷人巫匠亦然故術不可不慎也孔子曰里仁為¶
美擇不處仁焉得智夫仁天之尊爵也人之安宅也莫¶
之禦而不仁是不智也不仁不智無禮無義人役也人¶
<pb:KR1h0013_WYG_003-13b>¶
役而恥為役由弓人而恥為弓矢人而恥為矢也如恥¶
之莫如為仁仁者如射射者正已而後發發而不中不¶
怨勝己者反求諸己而已矣¶
¶
　　余觀孟子此一章意為商鞅孫臏蘇秦張儀輩設也¶
夫此數人者天資甚敏學問甚工智慮甚精然而其¶
術則殺人而已矣是猶矢人之惟恐不傷人匠人惟¶
憂人之不死也彼其心亦人耳豈若禽獸無知哉然¶
而所以如此者以擇術不善也儻以其天資以其學¶
<pb:KR1h0013_WYG_003-14a>¶
問以其智慮移之於聖人之道在三代時當與伊傅¶
周召同傳不幸擇術不精以殺人為事業臏刖足鞅¶
車裂秦又車裂徑何補哉其歸足以自賊其身而已¶
矣當其未死也坐籌決勝張目摇指縱横捭闔無非¶
順人主所向而導之不復問禮義所在坐髙車佩相¶
印自以為志滿意得矣然而不仁不智無禮無義為¶
人所役卒歸於殺身喪名遺臭千古孟子指以為妾¶
婦之道良可哀哉若夫學帝王之道行聖賢之心植¶
<pb:KR1h0013_WYG_003-14b>¶
桑種田育雞豚畜狗&KR0510;謹庠序申孝悌使老者衣帛¶
食肉不負戴於道路黎民不飢不寒不漂流於溝壑¶
使民視君如父母尊君如神明同心一力以扞社稷¶
而保宗廟者皆其所樂為也所學如此是猶函人之¶
惟恐傷人巫者之惟憂人死也然而矢人匠人未必¶
不仁術之不仁故其心亦不仁函人巫者未必皆仁¶
術有在仁故其心亦仁商鞅孫臏蘇張諸人豈皆不¶
仁者哉以學術不仁故其心亦變而為不仁孟子居¶
<pb:KR1h0013_WYG_003-15a>¶
近墳墓則學治墳墓至其母為之三徙使其無賢母¶
日以治墳墓為業是亦矢人匠人者之心也卒之學¶
於子思乃大明先王之道毅然以聖賢救民為事業¶
而不徇時君之好惡雖當年不克施其志而其七篇¶
之書英辭偉論至言妙道所以排擊邪説扶衛正道¶
其功與禹抑洪水周公兼夷狄驅猛獸孔子成春秋¶
一等豈不偉哉然而孟子所以如此而商鞅孫臏蘇¶
秦張儀所以如此者孟子智商孫蘇張不智故也何¶
<pb:KR1h0013_WYG_003-15b>¶
謂智審思慎擇不以富貴為心而以聖賢為心者是¶
也然則商孫蘇張如此天資如此學問如此智慮乃¶
為人役而不自知使其自知豈得無恥如其恥之罪¶
豈在他人哉猶之射也在此有毫釐之差則在彼有¶
尋丈之失矣故射者正已後發發而不中不怨勝已¶
者反求諸己而已矣反求諸己則商孫蘇張諸人豈¶
非擇術不善乎擇術不善豈非不審思不慎擇以富¶
貴為心不以聖賢為心之罪乎孟子已沒讀其遺言¶
<pb:KR1h0013_WYG_003-16a>¶
如日月河漢使人瞻仰肅敬而商孫蘇張死向數千¶
載讀其書史無不惡其為人使其魂魄有靈烏知其¶
不悔恨於九泉之下哉其所得亦幾何哉吾儕讀孟¶
子之書其論邪正之說如此安得不審思不慎擇不¶
以聖賢為心而以富貴為心乎其戒之其慎之至於¶
其論擇居處不以仁為主則謂之不智是智所以識¶
仁也其曰仁天之尊爵以言其常貴也人之安宅以¶
言其常安也今莫之止而不仁不仁則常為人所賤¶
<pb:KR1h0013_WYG_003-16b>¶
常蹈危辱之地為人所役使耳然則君子欲常尊貴¶
安泰不為人所鄙賤所危辱若奴隷之為人所役如¶
商孫蘇張輩者其於擇術安可不審也哉此余所以¶
反覆言之而不敢已也¶
¶
　　孟子曰子路人告之以有過則喜禹聞善言則拜大舜¶
有大焉善與人同舎己從人樂取於人以為善自耕稼¶
陶漁以至為帝無非取於人者取諸人以為善是與人¶
為善者也故君子莫大乎與人為善¶
¶
<pb:KR1h0013_WYG_003-17a>¶
　　余觀此一章一節大於一節至於舜可謂大而不可¶
及矣其道襟德量恢廓如此嗚呼其所以為聖帝而¶
恭已南面用天下之英才使各盡其道者其必由此¶
也且子路大禹大舜各有門路至舜為最大耳夫子¶
路之心念念求過惟恐失錯而不自知也其心正在¶
於此忽有人焉指其過而告之言合其幾此所以人¶
告之以有過則喜也與夫文過飾非者異矣禹之用¶
心則有異於子路子路念念求己之過大禹念念求¶
<pb:KR1h0013_WYG_003-17b>¶
己之善惟精惟一惟時惟幾惟恐其不見也其心正¶
在此善言一來深觸其幾此所以聞善言則拜也與¶
夫誨爾諄諄聽我藐藐者異矣然子路惟恐過在於¶
己大禹惟恐善不出諸己其過人雖逺矣比之大舜¶
則又有異焉不以一己之善為善而以天下之善為¶
善善在他人如出諸己保護愛惜惟恐讒邪冒嫉之¶
人有以傷毁之也是故謂之善與人同以為不欲獨¶
出諸己也惟其不欲獨出諸己所以舎己從之樂取¶
<pb:KR1h0013_WYG_003-18a>¶
諸人以為善頽然衆善之中韜藏晦縮似無異於常¶
人而禹善治水棄善播種契善敷教臯陶善治獄垂¶
善器械益善山澤伯夷善禮后夔善樂龍善納言一¶
皆隨其所長而任之舜獨不見其長而以九人之善¶
為己之善焉何其廣大如此也夫舜耕於歴山耕者¶
讓畔陶於河濵河濵之人器不苦窳漁於雷澤雷澤¶
之人分均舜乃略無所見焉孟子識此意乃明言之¶
曰自耕稼陶漁以至為帝無非取於人者取諸人以¶
<pb:KR1h0013_WYG_003-18b>¶
為善是與人為善者也夫與人為善則天下之善皆¶
吾之善也豈不大哉不與人為善而欲獨出諸己此¶
世之淺丈夫耳讒邪冒嫉皆起此輩昔羊欣作掘筆¶
書鮑照多累句以宋明帝多忌不敢盡其能隋煬帝¶
殺薛道衡曰復能作空梁落燕泥否又殺王胄曰庭¶
草無人隨意緑復能道此語耶傷哉為天下君乃如¶
此忌嫉則與人為善信乎大舜之為大也漢文帝自¶
謂不如賈誼而魏文帝乃立論有漢文勝賈誼之說¶
<pb:KR1h0013_WYG_003-19a>¶
是不特與其弟子建爭能乃欲與前世之士爭能也¶
人主而操此心則諂䛕無能者常得志而剛大多材¶
者常斥逐矣唐德宗終身愛盧杞而以蕭復為輕已¶
以姜公輔為賣直者以是故也嗚呼禮曰後世雖有¶
作者虞舜弗可及也其是之謂與¶
¶
　　孟子曰伯夷非其君不事非其友不友不立於惡人之¶
朝不與惡人言立於惡人之朝與惡人言如以朝衣朝¶
冠坐於塗炭推惡惡之心思與鄉人立其冠不正望望¶
<pb:KR1h0013_WYG_003-19b>¶
然去之若將浼焉是故諸侯雖有善其辭命而至者不¶
受也不受也者是亦不屑就已栁下惠不羞汙君不卑¶
小官進不隠賢必以其道遺佚而不怨阨窮而不憫故¶
曰爾為爾我為我雖袒裼裸裎於我側爾焉能浼我哉¶
故由由然與之偕而不自失焉援而止之而止援而止¶
之而止者是亦不屑去已孟子曰伯夷隘栁下惠不恭¶
隘與不恭君子不由也¶
¶
　　孔子曰伯夷叔齊不念舊惡怨是用希又曰伯夷叔¶
<pb:KR1h0013_WYG_003-20a>¶
齊古之賢人也又曰求仁而得仁又曰伯夷叔齊餓¶
於首陽之下民到於今稱之其稱栁下惠曰臧文仲¶
其竊位者與知栁下惠之賢而不與立也又曰栁下¶
惠為士師三黜人曰子未可以去乎曰直道而事人¶
焉往而不三黜夫伯夷柳下惠經聖人品題如此誰¶
敢妄有可否門弟子如顔閔子貢子路諸人夫豈不¶
偉而推尊服膺不見其略有褒貶孟子生乎諸人之¶
後不知何所見而自聖人之所謂賢者謂之隘謂之¶
<pb:KR1h0013_WYG_003-20b>¶
不恭其曰君子不由豈孟子自待在孔門之上乎葢¶
有說也夫時至孟子聖道湮塞邪說交興而楊氏為¶
我乃出於子夏之不及墨氏兼愛乃出於子張之過¶
其學皆源於聖人其流乃亂於私智伯夷之清有近¶
於楊氏柳下惠之和有近於墨氏推楊氏之為我必至¶
於無父推墨氏之兼愛必至於無君孟子受道於子¶
思子思受道於曽子曽子受道於孔子顧曽子之傳¶
葢正統也如子夏子張輩皆有聖人之一體而非其¶
<pb:KR1h0013_WYG_003-21a>¶
全也惟曽子之傳獨出乎諸人之上渾然大成無有¶
畔岸孟子得之故以其所學以其所傳以其所見貶¶
剥可否獨推尊孔子之道而師之雖具體而微如顔¶
閔冉牛弗學也雖有聖人之一體如夷惠伊尹弗學¶
也其學也學孔子而已伯夷有孔子之清而無孔子¶
之和惠有孔子之和而無孔子之清伊尹有孔子之¶
任而又無孔子之清且和也是以孔子之用可以仕¶
則仕伊尹得之可以止則止可以速則速伯夷得之¶
<pb:KR1h0013_WYG_003-21b>¶
可以久則久栁下惠得之是三聖人者如子夏子張¶
子游皆有聖人之一體而已而非其全也三聖人聖¶
矣而未智也孔子於聖之外又有智焉三聖人至矣¶
而未中也孔子於至之外又有中焉惟智則能運其¶
所謂聖惟中則可以行其所謂至於羣聖之中超然¶
獨出卓乎巧妙葢乾坤之造變化之神也士大夫不¶
學則已學則當造其極學不造其極則巳學欲造其¶
極舎孔子其誰哉孟子窺見此理故獨尊孔子而師¶
<pb:KR1h0013_WYG_003-22a>¶
之所謂顔子所謂閔子所謂冉牛雖當時親炙聖人¶
不學也所謂伊尹所謂伯夷所謂柳下惠雖經聖人品¶
題不學也以其所學正天下之邪說近似於道而非¶
真者故明言於天下不學數君子而欲學孔子不學¶
三聖人而獨學孔子然後以其所學述伯夷之行而¶
斷之曰伯夷隘述柳下惠之行而斷之曰栁下惠不恭¶
斷學子夏之失如楊朱者曰是無父也斷學子張之¶
失如墨翟者曰是無君也則當時所學如泄栁段干¶
<pb:KR1h0013_WYG_003-22b>¶
木莊周自以為獨髙一世者聞貶楊朱之說貶伯夷¶
之說豈得不懼乎所學如蘇秦張儀陳軫自以為鼓¶
舞天下者聞貶墨翟之說貶柳下惠之説豈得不懼乎¶
孟子之意以為學當學其全學其全則千古無弊不¶
當學其偏學其偏則其歸必大害聖人之道而為異¶
端邪說如洪水如夷狄如猛獸如亂臣賊子學其全¶
則闔闢萬古變通羣聖仕亦道止亦道久亦道速亦¶
道其乾坤之造變化之神止在於審量斟酌之間耳¶
<pb:KR1h0013_WYG_003-23a>¶
其曰可以仕可以止可以久可以速可之為言審量¶
斟酌裁自聖心聖之外所謂智者在是也至之外所¶
謂中者在是也當衛靈問陳時季桓子受女樂時而¶
一乎栁下惠之三黜不去豈不害道此可以止可以¶
速之時也當見齊景公時楚昭王時魯定公時而一¶
乎伯夷之坐於塗炭豈不害道此可以仕可以久之¶
時也孟子眷眷於齊宣而決去於梁惠是真學孔子¶
非出於夷惠也夫時在孔子學未有差偽未亂真而¶
<pb:KR1h0013_WYG_003-23b>¶
孔子固已有惡紫奪朱惡鄭亂雅惡利口覆邦家之¶
說況當孟子時蘇秦張儀之說馳騁於諸國而楊朱¶
墨翟之言盈滿於天下儻不深指其源流之來如伯¶
夷之隘柳下惠之不恭明言而别白之則又安能絶其¶
源而正其本哉此又孟子能用孔子之學見之於當¶
世也學而不能用又安以學為哉嗚呼學而求能用¶
之道者其有說乎曰有其說如何曰請觀諸孟子¶
孟子傳卷七¶
¶
