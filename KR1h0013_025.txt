# -*- mode: mandoku-view; -*-
#+TITLE: 孟子傳
#+DATE: 2016-04-12 13:59:20.150794
#+PROPERTY: ID KR1h0013
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 25
<pb:KR1h0013_WYG_025-1a>¶
　　欽定四庫全書¶
¶
　　孟子傳卷二十九¶
¶
　　宋　張九成　撰¶
¶
　　白圭曰吾欲二十而取一何如孟子曰子之道貉道也¶
萬室之國一人陶則可乎曰不可器不足用也曰夫貉¶
五穀不生惟黍生之無城郭宫室宗廟祭祀之禮無諸¶
侯幣帛饔飱無百官有司故二十取一而足也今居中¶
國去人倫無君子如之何其可也陶以寡且不可以為¶
<pb:KR1h0013_WYG_025-1b>¶
國况無君子乎欲輕之於堯舜之道者大貉小貉也欲¶
重之於堯舜之道者大桀小桀也¶
¶
　　讀此一章乃見先王制作皆因天理之自然而為之¶
如井田之法學校之制什一之征窮天地貫古今不¶
可改也增之一毫則民病損之一毫則國病且夫伏¶
羲畫八卦止於乾坎艮震巽離坤兊而已至文王方¶
演之為六十四卦當黃帝堯舜時止用八卦而已而¶
孔子繫易曰刳木為舟剡木為楫舟楫之利以濟不¶
<pb:KR1h0013_WYG_025-2a>¶
通致逺以利天下蓋取諸渙服牛乘馬引重致逺蓋¶
取諸随以至取諸豫取諸小過取諸大壯取諸大過¶
何也蓋十三封雖未演而其象數已兆於冥冥之中¶
矣有待而發見也以是而觀天理自然如此則先王¶
什一之制是猶十三卦之定數也使學不到聖人則¶
已學造聖人必井田必學校必行什一之法以至凡¶
聖人車輿服御罇罍爼豆必一一行之雖時有不同¶
其通其變使民不倦神而化之使民宜之之理酌當¶
<pb:KR1h0013_WYG_025-2b>¶
今之所可行而通變之以合古今聖賢之心蓋凡聖¶
王法度皆自其心中造化一得聖王之心則其法度¶
必自合於聖王其法當如是也如所謂行夏之時乘¶
殷之輅服周之冕樂則韶舞此蓋聖人之心既見則¶
其觀時㑹通叅酌通變為此一王之法亦猶十三卦¶
之象數也其可變哉白圭何人乃欲以私智變先王¶
什一之法而為二十取一之制論其心雖欲寛民論¶
其法乃出私智一出私智則入夷狄中矣嗚呼私智¶
<pb:KR1h0013_WYG_025-3a>¶
之害人也如此孟子慮其不解也故歴為剖析使知¶
先王之心不可以輕易窺也故有萬室之國一人陶¶
之問有夷貉五榖不生惟黍生之之説又有無城郭¶
宫室宗廟祭祀之説又有無諸侯幣帛饔飱無百官¶
有司之説此蓋言夷貉非中國比耳法度茍簡二十¶
而一何為而不可中國人倫所出君子所居天下倚¶
人倫君子以治者也紀綱肅然法度粲然猶天之有¶
星辰地之有河嶽聖賢君子接踵而生仁慈温厚雍¶
<pb:KR1h0013_WYG_025-3b>¶
熙輯睦風雅雍容什一之法所以為國之計也而區¶
區奮私智效夷貉以干譽於民而廢養君子之法豈¶
所謂知道者乎故又有輕堯舜之道者為大貉小貉¶
重堯舜之道者為大桀小桀之説夫堯舜之道疑若¶
難明矣而止在什一中可見則夫上下安帖君民尊¶
泰不至有餘以害民亦無不足以妨公者此正堯舜¶
之道也以此求之則思過半矣孟子指易牛為王者¶
之心指好色好貨好勇與百姓同之為公劉太王文¶
<pb:KR1h0013_WYG_025-4a>¶
武之心今又指什一為堯舜之道其為學者計亦切¶
矣士大夫有志斯道者其於孟子安可忽乎¶
¶
　　白圭曰丹之治水也愈於禹孟子曰子過矣禹之治水¶
水之道也是故禹以四海為壑今吾子以隣國為壑水¶
逆行謂之洚水洚水者洪水也仁人之所惡也吾子過¶
矣¶
¶
　　余觀白圭傳見其有人棄我取人取我棄之説載其¶
能薄飲食忍嗜欲節衣服與用事僮僕同苦樂趨時¶
<pb:KR1h0013_WYG_025-4b>¶
若猛獸鷙鳥之發故曰吾治生産猶伊尹吕尚之謀¶
孫吳用兵商鞅行法是也是故其智不足與權變勇¶
不足以决斷仁不能以取予彊不能有所守雖欲學¶
吾術終不告之矣想其為人不知天理之自然而以¶
私智角勝負揣摩摹寫自以為髙一世如欲二十取¶
一又自謂治水愈於禹是也而不知其與天為二與¶
道背馳人中之蠧而道中之賊也夫禹順水之性以¶
治之故導江導河導渭導洛皆注之於海則以海者¶
<pb:KR1h0013_WYG_025-5a>¶
水之道路也白圭逆水之性而治之茍一國之安而¶
决之於隣國之壑使水逆行而失其性其罪已不可¶
勝誅而以此心為禹可乎夫水逆行謂之洚水洚水¶
者洪水也仁人之所惡而白圭以為長以此而觀則¶
凡圭殖財崇利無非逆天理而得之類皆如治水之¶
法而已使堯舜在上當服羽山之誅乃敢對孟子前¶
自謂過於禹則知當時風俗妄自尊大也乆矣昔韓¶
非立説於天下曰堯之有天下也堂髙三尺采椽不¶
<pb:KR1h0013_WYG_025-5b>¶
斵茅茨不剪雖逆旅之宿不勤於此矣冬日鹿裘夏¶
日葛衣粢糲之食藜藿之羹飲土匭啜土鉶雖監門¶
之養不觳於此矣禹鑿龍門通大夏䟽九河曲九防¶
决洚水致之海而股無胈脛無毛手足胼胝靣目黎¶
黑遂以死于外葬于㑹稽臣虜之勞不烈於此矣夫¶
所貴於有天下者豈欲苦形勞神身處逆旅之宿口¶
食監門之養手持臣虜之作也此不肖之人所勉也¶
嗚呼欲觀天下之興亡先觀風俗之厚薄事至於非¶
<pb:KR1h0013_WYG_025-6a>¶
毁聖人則天下將亡矣故韓非非堯非禹秦所以敢¶
燒詩書殺學士而天下亡矣韓非之風已見於孟子¶
之時夫陳賈以周公為非聖萬章以舜為偽喜伊尹¶
割烹孔子主癰疽白圭自謂過於禹陳臻之非孟子¶
屋廬子之間孟子季孫異孟子子叔疑孟子事至於¶
敢非聖賢此所以積至於韓非之昌言而秦之燒詩¶
書也西晉王衍笑文王之小心詆山甫之匪懈故有¶
骨肉相賊五胡亂華而中州陸沈之變余觀白圭之¶
<pb:KR1h0013_WYG_025-6b>¶
言竊深悲世之將亡也故余以為事至非毁聖賢天¶
下將亡者此也五刑之屬三千而非聖在所不赦其¶
慮深逺矣¶
¶
　　孟子曰君子不亮惡乎執¶
¶
　　古注曰亮信也不曰信而曰亮者亮有明意以為此¶
信自明處而得之也惟學而至於亮則灼見先王之¶
道灼知邪説之非如孟子羞比管晏妾婦儀衍蚓陳¶
仲而狄許行貉白圭而死成括斷舜之怨為慕指舜¶
<pb:KR1h0013_WYG_025-7a>¶
之喜為誠辨伊尹非割烹辨孔子不主癰疽以至不¶
信血流漂杵之書不信周無遺民之詩非其胷中髙¶
明自信不動安能確然自執昌言判斷於天下而無¶
疑哉儻為不然見商鞅必喜刻薄之説見孫臏必喜¶
兵革之説見騶忌必喜傾邪之説見陳賈必喜侵伐¶
之説見儀秦則心随而為縱橫見稷下則心隨而為¶
荒唐卓詭中無所守飛如斷蓬泛如漂梗隨風髙下¶
逐水南北又烏能正人心息邪説距詖行放淫辭其¶
<pb:KR1h0013_WYG_025-7b>¶
作用與孔子春秋周公兼夷狄驅飛亷大禹决汝漢¶
排淮泗同一㡬用哉然則亮之一門自何而入吾嘗¶
學於師矣曰自格物而入¶
¶
　　魯欲使樂正子為政孟子曰吾聞之喜而不寐公孫丑¶
曰樂正子強乎曰否有知慮乎曰否多聞識乎曰否然¶
則奚為喜而不寐曰其為人也好善好善足乎曰好善¶
優於天下而况魯國乎夫茍好善則四海之内皆將輕¶
千里而來告之以善夫茍不好善則人將曰訑訑予既¶
<pb:KR1h0013_WYG_025-8a>¶
已知之矣訑訑之聲音顔色距人於千里之外士止於¶
千里之外則讒諂面諛之人至矣與讒諂面諛之人居¶
國欲治可得乎¶
¶
　　嗚呼聖賢憂天下之心何其深也夫樂正子為政於¶
魯何與孟子事孟子乃為之喜而不寐余是以知聖¶
賢憂天下之深也常人之情權欲在已不欲在人故¶
舜宅百揆則四㐫不平黄霸増秩則王温舒譏笑唯¶
聖賢之心見天下之善如已之善見人之得志如已¶
<pb:KR1h0013_WYG_025-8b>¶
之得志深玩喜而不寐之心則聖賢所在蓋可得於¶
千載之後也學者於此一語不可忽也然孟子所以¶
喜而不寐者又有説也夫樂正子强不足以决事知¶
慮不足以謀事聞識不足以知事孟子所以喜之者¶
以其有好善之心也且好善之心言之則小體之則¶
大秦穆公曰如有一介臣斷斷猗無他技其心休¶
休焉其如有容人之有技若已有之人之彦聖其心¶
好之不啻如自其口出是能容之以能保我子孫黎¶
<pb:KR1h0013_WYG_025-9a>¶
民亦職有利哉其樂正子之謂也夫斷斷無他技即¶
所謂强不足以决事智慮不足以謀事聞識不足以¶
知事者也其心休休焉其如有容人之有技若已有¶
之人之彦聖其心好之不啻如自其口出即所謂好¶
善也且其心休休其如有容想見如房𤣥齡黄叔度¶
之為人矣人之有技若已有之人之彦聖其心好之¶
不啻如自其口出是視人之才為已之才視天下之¶
德為已之德天下之有才者在職即如已之在職也¶
<pb:KR1h0013_WYG_025-9b>¶
天下之有德者在位即如已之在位也保子孫黎民¶
復何疑乎是故英衛善兵王魏善諫而房𤣥齡獨無¶
所長郭林宗銓品人物李元禮楷式後進而黄叔度¶
獨無所長而世之論者以𤣥齡持衆美效之君以叔¶
度汪汪如萬頃陂樂正子為人如此使之相一國則¶
一國之君子皆得效其所長使之相天下則天下之¶
君子皆得效其所長夫天下之君子皆效其所長則¶
天下雖大運之掌握蓋有餘裕矣優於天下豈不信¶
<pb:KR1h0013_WYG_025-10a>¶
乎夫使天下之君子皆效其所長則四海之士皆輕¶
千里而來告之以善此自然之理也若夫不好善之¶
人豈願聞之哉人君如魏文帝謂漢文帝勝賈誼宋¶
明帝至使鮑昭為累句詩羊欣為掘筆書隋煬帝殺¶
薛道衡曰復能道空梁落燕泥否殺王胄曰庭草無人¶
隨意緑復能道此語耶人臣如李林甫知明皇喜盧¶
絢則賣盧絢稱嚴挺之則賣嚴挺之使天下士君子¶
無立足之地秦穆公所謂人之有技媢疾以惡之人¶
<pb:KR1h0013_WYG_025-10b>¶
之彦聖而違之俾不逹是不能容以不能保我子孫¶
黎民者是也人君事於此不類姑特置之夫李林甫¶
惟不好見天下之有才德者則當時在庭之士類皆¶
得牛仙客輩爾讒諂靣諛相與為惡天寳之亂一開¶
其端河北自此非國家所有連綿不已徑以亡唐以¶
一李林甫不好善而禍亂足以亡國嗚呼宜乎孟子¶
聞好善者為政至於喜而不寐也¶
¶
　　陳子曰古之君子何如則仕孟子曰所就三所去三迎¶
<pb:KR1h0013_WYG_025-11a>¶
之致敬以有禮言將行其言也則就之禮貎未衰言弗¶
行也則去之其次雖未能行其言也迎之致敬以有禮¶
則就之禮貎衰則去之其下朝不食夕不食飢餓不能¶
出門户君聞之曰吾大者不能行其道又不能從其言¶
也使飢餓於我土地吾恥之周之亦可受也免死而已¶
矣¶
¶
　　古之人自能言學唯充而至於四十而仕有何法哉¶
道合則服從不合則去而已顔子與夫子同心亦有¶
<pb:KR1h0013_WYG_025-11b>¶
何法哉用之則行舍之則藏而已古人言此法孔顔¶
行此法豈不明白簡易乎然而孟子乃立為三説何¶
也以是知孟子源流自曾子忠恕而來見當時如商¶
鞅三説干孝公儀秦縱橫干六國意在揖相位腰六¶
印快平生報私怨&KR0247;流俗而已豈知進退去就之義¶
哉天下之士波蕩從之喋喋呫呫功業止在唇吻道¶
術止在駔儈爾父詔其子兄詔其弟鄉閭之所指望¶
朋友親戚之所琢磨亦止在於富貴而已豈問其他¶
<pb:KR1h0013_WYG_025-12a>¶
哉孟子將一以古人之學孔顔之道責天下則天下¶
不勝其責矣故立為三說以開為善之路挽而前之¶
使至古人之學孔顔之道而後已其用心豈不忠恕¶
乎故上焉者迎之致敬以有禮言將行其言也則就¶
之此古人之學所謂道合則服從孔顔之道所謂用¶
之則行者也禮貎未衰言弗行也則去之此古人之¶
學所謂不合則去孔顔所謂舍之則藏也其次雖未¶
行其言也迎之致敬以有禮則就之禮貌衰則去之¶
<pb:KR1h0013_WYG_025-12b>¶
此孟子開忠恕之門以収失㡬之士也其下朝不食¶
夕不食至周之亦可受也免死而已矣此孟子又闢¶
忠恕之路以収失節之士也夫士大夫所學在道道¶
不合則去舍之則藏今不由此道而徒戀其區區之¶
禮貎朝夕之餔啜當去而不去此亦可恥矣孟子立¶
為此三説使大無恥者知聖人之道有可入之路而¶
進於周之之説已至於周之之説者勉而進於禮貎¶
衰之説已至於禮貎衰之説者勉而進於禮貎未衰¶
<pb:KR1h0013_WYG_025-13a>¶
之説以合古人之學孔顔之道而後已然則至古人¶
之學孔顔之道其上又有事乎曰有曰其事如何曰¶
可以仕則仕可以止則止可以乆則乆可以速則速¶
金聲玉振其變不一者是也其上又有事乎曰有曰¶
如之何曰維天之命於穆不已蓋曰天之所以為天¶
也純亦不已蓋曰文王所以為文王也此孔子所以¶
不厭不倦顔子之所以未見其止也學豈有止法乎¶
¶
　　孟子曰舜發於畎畝之中傅説舉於版築之間膠鬲舉¶
<pb:KR1h0013_WYG_025-13b>¶
於魚鹽之中管夷吾舉於士孫叔敖舉於海百里奚舉¶
於市故天將降大任於是人也必先苦其心志勞其筋¶
骨餓其體膚空乏其身行拂亂其所為所以動心忍性¶
曾益其所不能人恒過然後能改困於心衡於慮而後¶
作徴於色發於聲而後喻入則無法家拂士出則無敵¶
國外患者國恒亡然後知生於憂患而死於安樂也¶
¶
　　常人以天委天而聖人以人卜天余觀孟子以人恒¶
過然後能改與夫入則無法家拂士出則無敵國外¶
<pb:KR1h0013_WYG_025-14a>¶
患者國常亡遂三復於苦其心志勞其筋骨以至增¶
益其所不能乃天之將降大任是常人付天於不可¶
奈何而聖賢止以人事為天命而已其深矣哉然則¶
有志君子其遇艱難逢患難登險阻當安意定志以¶
甘之此乃天之降大任也夫堯將授舜以天下乃以¶
九男事之而嚚訟如丹朱者在其間又以二女女焉¶
以天子女而下嫁於畎畝之夫又與頑父嚚母傲弟¶
交相從事於閨門之内遊處之間亦可謂難處矣乃¶
<pb:KR1h0013_WYG_025-14b>¶
又以匹夫遽使慎徽五典納于百揆賓于四門納于¶
大麓天下難事使歴試之蓋不如是不足以合天意¶
也豈特大舜傅説膠鬲管夷吾孫叔敖百里奚為然¶
哉天將付髙祖以天下必使之敗於彭城敗於滎陽¶
敗於成臯収兵而前裹創而戰然後付以三代之天¶
下天將付光武以天下必使之迫於王郎危於燕薊¶
滹沱河麥飯蕪蔞亭豆粥然後付以髙祖之天下然¶
則觀天之意豈固欲憔悴辛苦怵迫困窮然後付之¶
<pb:KR1h0013_WYG_025-15a>¶
以大任哉蓋惟知艱難者然後知人之勤勞其嘗凍¶
餒者然後知人之飢寒惟處窮厄者然後知人之困¶
苦髙宗舊勞于外所以為商家中興之主宣帝嘗在¶
民間然後為漢室中興之主此魯哀生深宫所以有¶
未嘗知憂之言晉惠少為太子所以有不食肉糜之¶
問孟子觀天意乃至於此嗚呼世間禍患夫何足以¶
動之哉蓋孟子深得格物之學即一身以觀見恒有¶
過者方知其不善而改之困於心衡於慮者怵迫無¶
<pb:KR1h0013_WYG_025-15b>¶
聊然後㡬用作焉徴於色發於聲者羞惡無地然後¶
心術形焉又即一國以觀見入無法家拂士出無外¶
患敵國放恣不収俄而宗社絶滅矣以一身而觀而¶
知怵迫羞惡之有益以一國而觀而知恣心快意之¶
必亡而超然知勞其筋骨餓其體膚空乏其身行拂¶
亂其所為所以動心忍性増益其所不能者乃天之¶
成就推挽將降以大任也既又斷之曰知生於憂患¶
而死於安樂一章之意此兩語盡之矣嗚呼人君如¶
<pb:KR1h0013_WYG_025-16a>¶
文宗者一遇甘露之變遂泣下霑襟不復以天下為¶
事人臣如賈誼者一竄長沙遂賦鵩弔湘終悲哀而¶
至於死此皆所志狹小不識天意所在孟子之言其¶
大後世褊隘之士也深矣學者當細觀之¶
¶
　　孟子曰教亦多術矣予不屑之教誨也者是亦教誨之¶
而已矣¶
¶
　　此一章綴之於天降大任之後是孟子體天以教誨¶
也夫不憤不啟不悱不發孔子之接孺悲所以憤之¶
<pb:KR1h0013_WYG_025-16b>¶
使啟悱之使發者也孟子不屑之教誨所以困之衡¶
之使作徴之發之使喻者也猶天之苦其心志勞其¶
筋骨餓其體膚空乏其身行拂亂其所為所以動心¶
忍性増益其所不能而降之以大任也夫人心何所¶
不有仁義禮智皆其固有之物也然此四端生於憂¶
患之中而死於安樂之際故深宫之中多不惠而孤¶
臣孽子多明道至於有疢疾者有德慧術智焉夫何¶
故困不深者思不發憂不極者智不明如詩頌太平¶
<pb:KR1h0013_WYG_025-17a>¶
不過數語而疾讒遭難如變雅君子其言何其深切¶
也孟子時用此術以教人蓋將以成就之也昔郭林¶
宗呵罵擲杯以待魏昭華佗激怒嘔血以治郡守卒¶
之魏昭為善士郡守獲安康此孟子之遺意也夫孟¶
子之意得於夫子而探賾索隱鈎深致逺乃見天之¶
運用焉學入精微思極深眇如此此所以在聖賢之¶
列¶
¶
<pb:KR1h0013_WYG_025-17b>¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
　　孟子傳卷二十九¶
¶
