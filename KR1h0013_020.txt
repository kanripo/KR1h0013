# -*- mode: mandoku-view; -*-
#+TITLE: 孟子傳
#+DATE: 2016-04-12 13:59:20.042399
#+PROPERTY: ID KR1h0013
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 20
<pb:KR1h0013_WYG_020-1a>¶
　　欽定四庫全書¶
¶
　　孟子傳卷二十四¶
¶
　　宋　張九成　撰¶
¶
　　萬章章句下¶
¶
　　孟子曰伯夷目不視惡色耳不聽惡聲非其君不事非¶
其民不使治則進亂則退横政之所出横民之所止不¶
忍居也思與鄉人處如以朝衣朝冠坐於塗炭也當紂¶
之時居北海之濵以待天下之清也故聞伯夷之風者¶
<pb:KR1h0013_WYG_020-1b>¶
頑夫㢘懦夫有立志伊尹曰何事非君何使非民治亦¶
進亂亦進曰天之生斯民也使先知覺後知使先覺覺¶
後覺予天民之先覺者也予将以此道覺此民也思天¶
下之民匹夫匹婦有不與被堯舜之澤者如已推而内¶
之溝中其自任以天下之重也栁下恵不羞汙君不辭¶
小官進不隠賢必以其道遺佚而不怨阨窮而不憫與¶
鄉人處由由然不忍去也爾為爾我為我雖袒裼裸裎¶
於我側爾焉能凂我哉故聞栁下恵之風者鄙夫寛薄¶
<pb:KR1h0013_WYG_020-2a>¶
夫敦孔子之去齊接淅而行去魯曰遲遲吾行也去父母¶
國之道也可以速而速可以久而久可以處而處可¶
以仕而仕孔子也孟子曰伯夷聖之清者也伊尹聖之¶
任者也栁下恵聖之和者也孔子聖之時者也孔子之¶
謂集大成集大成也者金聲而玉振之也金聲也者始¶
條理也玉振之也者終條理也始條理者智之事也終¶
條理者聖之事也智譬則巧也聖譬則力也猶射於百¶
步之外也其至爾力也其中非爾力也¶
¶
<pb:KR1h0013_WYG_020-2b>¶
　　孟子獨尊孔子故論三聖人之所得而有金聲玉振¶
聖智與夫巧力之說此前古所未𤼵眀孟子獨以深¶
造自得之學軒然别白判斷使孔子之道迥然與三¶
聖不同可謂竒偉超絶之論矣夫伯夷自清而入聖¶
伊尹自任而入聖栁下恵自和而入聖三人易位而¶
處則聖有所止矣故孟子以子夏子㳺子張皆有聖¶
人之一體以比伯夷伊尹栁下恵其意以為伯夷得¶
聖人之清伊尹得聖人之任栁下恵得聖人之和皆¶
<pb:KR1h0013_WYG_020-3a>¶
得聖人之一體而非其全也至於顔子雖合清和任¶
為一體而未能造其極故曰具體而微惟吾夫子合¶
三聖之清和任為一大體時出而用之可以清則清¶
可以任則任可以和則和千轉萬變與時偕行故曰¶
孔子聖之時者也且去齊接淅則似伯夷之清去魯¶
遲遲則似柳下惠之和攝相事而斥莱人誅侏儒則似¶
伊尹之任溥博淵泉而時出之耳故曰可以仕則仕¶
可以止則止可以久則久可以速則速記曰當其可¶
<pb:KR1h0013_WYG_020-3b>¶
之謂時可之一字以言叅酌審詳而非決去不回也¶
在聖之外為知在力之外為巧在至之外為中故又¶
曰金聲而玉振之也夫作樂者始以金奏終以玉節¶
詩曰依我磬聲是以玉為節也其曰玉振之也者終¶
條理也又曰終條理者聖之事也伯夷伊尹柳下惠似¶
之故夷終于清尹終于任恵終于和止于此矣猶射¶
則力而非巧至而非中故聖之外未及智也夫智所¶
以運聖也使聖而無智安能造化轉移為無所不可¶
<pb:KR1h0013_WYG_020-4a>¶
乎其曰金聲也者始條理也又曰始條理者智之事¶
也孔子既玉振以盡其聖又金聲以極其智終之外¶
復有始則聖不止于清清之外復有和不止於和和¶
之外又有任循環往復猶金聲而又玉振玉振而又¶
金聲比之于射至之外又能中力之外又有巧是聖¶
之外又有智惟聖之外又有智所以能運用此清和¶
任之聖應時而中其㑹焉此天地之妙造化之神學¶
不至此奚以學為孟子學窺大全深見孔子用處未¶
<pb:KR1h0013_WYG_020-4b>¶
嘗襲蹈古人一言超然於千古之下創為此論以極¶
聖人之大用使學者知聖人門户中乃有如此之變¶
化嗚呼其深矣哉非觀天地風雷之變日月照臨之¶
神四時生成之大不足以知聖人¶
¶
　　北宮錡問曰周室班爵禄也如之何孟子曰其詳不可¶
得聞也諸侯惡其害己也而皆去其籍然而軻也嘗聞¶
其略也天子一位公一位侯一位伯一位子男同一位¶
凡五等也君一位卿一位大夫一位上士一位中士一¶
<pb:KR1h0013_WYG_020-5a>¶
位下士一位凡六等天子之制地方千里公侯皆方百¶
里伯七十里子男五十里凡四等不能五十里不達於¶
天子附於諸侯曰附庸天子之卿受地視侯大夫受地¶
視伯元士受地視子男大國地方百里君十卿禄卿禄¶
四大夫大夫倍上士上士倍中士中士倍下士下士與¶
庶人在官者同禄禄足以代其耕也次國地方七十里¶
君十卿禄卿祿三大夫大夫倍上士上士倍中士中士¶
倍下士下士與庶人在官者同禄禄足以代其耕也小¶
<pb:KR1h0013_WYG_020-5b>¶
國地方五十里君十卿祿卿禄二大夫大夫倍上士上¶
士倍中士中士倍下士下士與庶人在官者同祿禄足¶
以代其耕也耕者之所獲一夫百畝百畝之糞上農夫¶
食九人上次食八人中食七人中次食六人下食五人¶
庶人在官者其禄以是為差¶
¶
　　余讀周室爵祿之制法度森嚴規模逺大如二十八¶
宿之在天五岳四瀆之在地畫然一定不可動摇使¶
先王以私智為之安得如是之横厲也乃知聖人制¶
<pb:KR1h0013_WYG_020-6a>¶
作皆自天理中来如春秋冬夏風雨霜露雷霆水火¶
其聲形態度皆天理也守此者治安舎此者危亂其¶
盛矣哉故自天子一位以下至子男同一位此爵之¶
在天下也自君一位以下至下士一位此爵之在一¶
國也自地方千里以下至附庸此天下之祿也自天¶
子之卿受地視侯至元士受地視子男此朝廷之祿¶
也自大國地方百里至小國地方五十里終之以祿¶
足以代其耕諸侯之祿也自耕者之所獲至其禄以¶
<pb:KR1h0013_WYG_020-6b>¶
是為差此庶人之禄也天子公卿大夫元士大國次¶
國小國君卿大夫上士中士下士庶人之爵禄截然¶
整整不可侵紊若天造地植移先王之經綸而圗畫¶
于此欲知先王之心者庶於此而可得矣然而當孟¶
子時私欲熾盛天理消亡諸侯惡其害已而皆去其¶
籍則焚書坑儒之象已兆于此矣盖人欲方熾何所¶
不可苐見先王之制徒使人不快耳始去其籍欲快¶
其意耳不知其意欲快人人欲快大并小強侵弱後¶
<pb:KR1h0013_WYG_020-7a>¶
者效前静者思動盡破先王之制而其國亦滅亡矣¶
秦并吞天下并與典籍學士而焚滅之快意不已人¶
人皆欲一快陳勝一倡天下皆起秦氏亦滅亡此快¶
意之效也夫先王之制所以為治安之本也皆守其¶
制則大不敢并小強不敢侵弱各安其分豈不樂乎¶
且楚自以為强大而滅陳蔡滅舒滅庸意亦快矣不¶
知楚之上又有大者而思快意焉秦亦滅楚矣秦自¶
以為强大并吞六國不知合天下之民其强大又甚¶
<pb:KR1h0013_WYG_020-7b>¶
矣秦既快意天下各思快意故卒受其禍至於此時¶
方知先王典籍之不可去而士大夫之不可殺耳夫¶
先王典籍所以如此之密者盖天理之自然而非私¶
意所出也詩曰上天之載無聲無臭儀刑文王萬邦¶
作孚可不信哉¶
¶
　　萬章問曰敢問友孟子曰不挟長不挟貴不挟兄弟而¶
友友也者友其徳也不可以有挟也孟獻子百乗之家¶
也有友五人焉樂正裘牧仲其三人則予忘之矣獻子¶
<pb:KR1h0013_WYG_020-8a>¶
之與此五人者友也無獻子之家者也此五人者亦有¶
獻子之家則不與之友矣非惟百乗之家為然也雖小¶
國之君亦有之費恵公曰吾於子思則師之矣吾於顔¶
般則友之矣王順長息則事我者也非惟小國之君為¶
然也雖大國之君亦有之晉平公之於亥唐也入云則¶
入坐云則坐食云則食雖疏食菜羮未嘗不飽盖不敢¶
不飽也然終於此而已矣弗與共天位也弗與治天職¶
也弗與食天禄也士之尊賢者也非王公之尊賢也舜¶
<pb:KR1h0013_WYG_020-8b>¶
尚見帝帝館甥於貳室亦饗舜迭為賔主是天子而友¶
匹夫也用下敬上謂之貴貴用上敬下謂之尊賢貴貴¶
尊賢其義一也¶
¶
　　余觀孟子論友乃以天子諸侯大夫為說且其意専¶
以有位者為主匹夫之賤道徳充於已天子諸侯大¶
夫欲友有不可得者盖友也者友其徳也倘其徳未¶
足云而挟長挟貴挟兄弟而来者皆不可以言友也¶
孟獻子百乗之家而下友五人其所以與之友者以¶
<pb:KR1h0013_WYG_020-9a>¶
無百乗之富故也使此五人者亦有百乗之富則不¶
與之友矣是未免于有所挟而友也費恵公為小國¶
之君豈止百乗而已哉而師子思友顔般事王順長¶
息所與㳺者皆一時賢士其所存可知矣晉平公又¶
大國之君不止於小國而已其友于亥唐也入云則¶
入坐云則坐食云則食雖疏食菜羮未嘗不飽亦可¶
謂能下人矣然王公之友必與之共天位治天職食¶
天祿今平公徒以禮下人如一介之士而不知王公¶
<pb:KR1h0013_WYG_020-9b>¶
之友不止于此而已昔魏文侯師子夏事田子方敬¶
段干木然其命相乃用翟璜魏成此所以名過于桓¶
文而其功不及五霸晉平公之友亥唐其似之矣堯¶
天下之君不止扵大國而已其仁如天其知如神其¶
徳可謂盛矣乃館舜于貳室而堯亦饗舜之所設迭¶
為賔主是以至盛之徳至尊之位而友於匹夫也使¶
之徽五典宅百揆賔四門豈如疏食菜羮不敢不飽¶
而已哉舜以堯有至盛之徳故與之為友不然庶人¶
<pb:KR1h0013_WYG_020-10a>¶
召之役則往役可也豈敢與天子為友哉夫以貴賤¶
論則用下敬上謂之貴貴以大徳論則用上敬下謂¶
之尊賢貴貴所以明君臣之義尊賢所以大至公之¶
道兩者豈可偏廢哉故曰貴貴尊賢其義一也孟子¶
之意以當時之君皆好臣其所教而不好臣其所受¶
教孟子寕就庶人之役而不敢就諸侯之召就庶人¶
之役貴貴也不敢就諸侯之召正其名也因萬章之¶
問乃歴言天子諸侯卿大夫之所謂友則孟子之意¶
<pb:KR1h0013_WYG_020-10b>¶
盖可知矣¶
¶
　　萬章問曰敢問交際何心也孟子曰恭也曰卻之卻之為¶
不恭何哉曰尊者賜之曰其所取之者義乎不義乎而¶
後受之以是為不恭故弗卻也曰請無以辭卻之以心¶
卻之曰其取諸民之不義也而以他辭無受不可乎曰¶
其交也以道其接也以禮斯孔子受之矣萬章曰今有¶
禦人於國門之外者其交也以道其餽也以禮斯可受¶
禦與曰不可康誥曰殺越人于貨閔不畏死凡民罔不¶
<pb:KR1h0013_WYG_020-11a>¶
譈是不待教而誅者也殷受夏周受殷所不辭也於今¶
為烈如之何其受之曰今之諸侯取之扵民也猶禦也¶
茍善其禮際矣斯君子受之敢問何說也曰子以為有¶
王者作将比今之諸侯而誅之乎其教之不改而後誅¶
之乎夫謂非其有而取之者盜也充類至義之盡也孔¶
子之仕于魯也魯人獵較孔子亦獵較獵較猶可而况¶
受其賜乎曰然則孔子之仕也非事道與曰事道也事¶
道奚獵較也曰孔子先簿正祭器不以四方之食供簿¶
<pb:KR1h0013_WYG_020-11b>¶
正曰奚不去也曰為之兆也兆足以行矣而不行而後¶
去是以未嘗有所終三年淹也孔子有見行可之仕有¶
際可之仕有公養之仕於季桓子見行可之仕也於衛¶
靈公際可之仕也於衛孝公公養之仕也¶
¶
　　觀前一章孟子論友及庶人召之役則往役之說又¶
何其嚴也今觀交際教之不改獵較行可際可公養¶
之說又何其寛也大抵聖賢存心無非忠厚如元氣¶
埏埴萬物皆予生意使小人微起一毫善端聖賢則¶
<pb:KR1h0013_WYG_020-12a>¶
自此路而應接矣其交也以道其接也以禮是其心¶
已自善端中来聖人則涵養其心欣然而與之酬酢¶
齊王有易牛之心孟子三宿而後出晝者眷眷此心¶
也倘其心不虚其意不下軒然以王公大人自髙自¶
以為盡善則善端蔽障聖賢自何而入哉所以論友¶
則不挟長不挟貴而君欲見之召之則不往梁恵王¶
自謂無如寡人之用心孟子一去而不復留戀以是¶
故也至扵其間曲折萬章之問亦云悉矣請得而詳¶
<pb:KR1h0013_WYG_020-12b>¶
說之萬章指交際而問曰此何心也其問可謂切矣¶
孟子直指之曰是恭也嗚呼恭者敬之𤼵見也其對¶
亦切矣萬章倘識此㡬省扵言下則當如曽子故事¶
應之曰唯使如此應則不失孟子之㡬乃不知觀省¶
又問曰卻之卻之為不恭何哉殊為萬章惜也然且¶
就萬章之意而卒其說夫交際之心孟子直指之為¶
恭則卻其此心者謂之不恭復何疑哉孟子知其失¶
前所荅之㡬故就其所問而荅之曰尊者賜之曰其¶
<pb:KR1h0013_WYG_020-13a>¶
所取之者義乎不義乎以是為不恭故弗卻也此又¶
聖賢之指人欲其自省終不欲増損一毫芒故曰君¶
子深造之以道欲其自得之也其意深矣逺矣夫尊¶
者賜之其交以道其接以禮吾當受其禮意可也不¶
是之顧乃指摘瑕疵軒然問之曰爾之所取者義乎¶
不義乎桀傲如此何恭之有使識其禮意必受其餽¶
而弗卻矣萬章猶不悟乃曰請無以辭卻之以心卻¶
之曰其取諸民之不義也而以他辭無受不可乎夫¶
<pb:KR1h0013_WYG_020-13b>¶
其交以道其接以禮聖賢見其禮意故涵泳酬酢之¶
非受其物也受其禮意而已使萬章悟孟子直指交¶
際之心為恭則見夫交以道接以禮無不受之唯其¶
既失此㡬止用區區私見以卻之為是而受之為非¶
吁可憐也且人以善心来聖賢無不應荅之兒童如¶
互鄉叛人如佛&KR0388;嬖寵如南子聖人無不樂之此心¶
乃天地造化之心也萬章學不到聖地必欲求世俗¶
之名遂私見之謬反覆喻之終守其見然受孟子一¶
<pb:KR1h0013_WYG_020-14a>¶
指之力雖不脫然省于言下而其㡬亦略變動矣何¶
以知之其曰請無以辭卻之又曰以他辭無受是不¶
欲直情徑行而以善言荅之也此意頗有聖賢之風¶
而以心卻之之說非聖賢之心也故孟子直指曰斯¶
孔子受之矣孔子受之汝欲不受乎言至於此萬章¶
可以已矣萬章猶未脫然固執私見乃變其端以禦¶
人交以道接以禮為問孟子乃以康誥罔不譈為對¶
余竊疑之夫佛&KR0388;公山皆叛人也其来召也孔子猶¶
<pb:KR1h0013_WYG_020-14b>¶
欲往焉使禦人果交以道接以禮有悔過之心聖人¶
亦將應接之豈有終身不許其改過之理乎孟子如¶
是而荅豈以萬章初學未可以語此乎栁宗元劉禹¶
錫學未望聖門乃與王叔文為偶此亦可以為戒矣¶
姑留此疑以俟君子且就孟子之意以說之以為禦¶
人乃凶盜劇賊豈有聖賢與之酬酢乎萬章得此語¶
以為其意遂矣輒以今之諸侯取民猶禦而君子受¶
其禮際是與受禦同也嗚呼惟萬章失孟子直指交¶
<pb:KR1h0013_WYG_020-15a>¶
際為恭之義反覆不已私意閎大遂入于刻薄中孟¶
子乃以為有王者作将盡誅今之諸侯乎抑将教之¶
不改而後誅之乎夫非其有而取之者謂之盜充取¶
賦扵民之數而增廣之者謂之義之盡今諸侯取于¶
民非所謂非其有而取之也乃因其所可有之類而¶
又增廣之耳例謂之盜豈不刻薄乎萬章之心入扵¶
窄隘如此故孟子以孔子獵較之說以大之萬章猶¶
未悟也意欲遂其私意又疑孔子之仕觀其意欲以¶
<pb:KR1h0013_WYG_020-15b>¶
孔孟為非庶得自遂其見何其至愚如此也故敢以¶
孔子之仕為非仕道夫聖人存心見人有一善端則¶
深入其中而應接之與之交臂執手同登扵九仞之¶
上以入聖賢之室而後已魯人風俗田獵禽獸比較¶
所得以祭祖先祭祖先之心此仁人君子之心也聖¶
人所以眷戀此心與魯人㳺戯使得為善之路以登¶
大道之中焉非仕道而何萬章淺陋見其獵較聖人¶
廣大見其善心因其心為祖先而設乃簿正其器取¶
<pb:KR1h0013_WYG_020-16a>¶
足於獵不以四方之珍異為貴此欲其自盡力扵祖¶
先也其教幽㣲其義精妙豈凡俗如萬章者所能知¶
乎萬章私意不息猶以孔子其道不行於朝廷乃至¶
與魯人獵較奚為不去乎萬章止知去耳去止去耳¶
又何功用哉其所以不去必有以也以獵較為兆使¶
天下皆入於此㡬則将推此心而廣大之凡政事號¶
令一皆如簿正之法矣天下奚足治乎既形此兆而¶
不我用也去之未晚矣是以扵齊扵楚扵衛諸國未¶
<pb:KR1h0013_WYG_020-16b>¶
嘗有三年之淹也夫孔子之心見扵善端者無不接¶
之於季桓子秉政時孔子攝相事此桓子有善心孔¶
子可行道之時也故行可之仕以季桓子有善心也¶
衛靈公郊迎孔子致粟六萬此靈公有善心見扵交¶
際可行道之時也故際可之仕以靈公有善心也孝¶
公以國君養賢之禮待孔子此孝公有善心見扵養¶
賢可行道之時也故公養之仕以孝公有善心也善¶
心之所在孔子之所在也鄙哉萬章交以道接以禮¶
<pb:KR1h0013_WYG_020-17a>¶
以善心来乃欲執私意視之為盜賊而卻之此負石¶
赴淵之流聖賢之門無如是法也¶
¶
¶
¶
¶
¶
¶
<pb:KR1h0013_WYG_020-17b>¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
　　孟子傳卷二十四¶
¶
