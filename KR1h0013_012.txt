# -*- mode: mandoku-view; -*-
#+TITLE: 孟子傳
#+DATE: 2016-04-12 13:59:19.867966
#+PROPERTY: ID KR1h0013
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 12
<pb:KR1h0013_WYG_012-1a>¶
　　欽定四庫全書¶
¶
　　孟子傳巻十六¶
¶
　　宋　張九成　撰¶
¶
　　孟子曰伯夷辟紂居北海之濱聞文王作興曰盍歸乎¶
來吾聞西伯善養老者太公辟紂居東海之濱聞文王¶
作興曰盍歸乎來吾聞西伯善養老者二老者天下之¶
大老也而歸之是天下之父歸之也天下之父歸之其¶
子焉往諸侯有行文王之政者七年之内必為政於天¶
<pb:KR1h0013_WYG_012-1b>¶
下矣¶
¶
　　孟子開口必説仁政而所以為仁政者必先養老考¶
其養老之説非徒執醤而饋執爵而酳袒而割牲肆¶
筵設席授几緝御主於人君而已也葢使天下皆養¶
老耳其養老之法必以文王為宗其法如何曰五畝¶
之宅樹牆下以桑匹婦蠶之則老者足以衣帛矣五母¶
雞二母彘無失其時則老者足以無失肉矣百畝之¶
田匹夫耕之八口之家足以無飢矣則又從而詠文¶
<pb:KR1h0013_WYG_012-2a>¶
王之法曰所謂西伯善養老者制其田里教之樹畜¶
導其妻子使養其老五十非帛不煖七十非肉不飽¶
不煖不飽謂之凍餒文王之民無凍餒之老者此之¶
謂也然則考文王之法豈非使天下人人皆養老乎¶
其政如此則人心温良風俗醇厚穆然已有太平之¶
風伯夷太公其心在此而紂所行之政方且放黜師¶
保方且播棄黎老其政與此二老之心遼乎不合所¶
以一則逺遯北海一則逺遯東海一聞文王之政皆¶
<pb:KR1h0013_WYG_012-2b>¶
不憚道塗之逺筋力之疲喟然有盍歸乎來之嘆夫¶
為政莫大於失民心失民心莫大乎失賢者心二老¶
逺遯民心亦遯矣二老來歸民心亦歸矣此孟子所¶
以有天下之父歸之其子焉往之説也故四皓來而¶
太子安謝安起而蒼生喜而漢殺李固天下解體唐¶
用盧杞四方相弔民心所繫以賢者為重輕如此則¶
人主於賢者豈可輕失其心乎然文王積徳百年猶¶
未洽於天下武王周公繼之然後大行則以商家故¶
<pb:KR1h0013_WYG_012-3a>¶
家遺俗流風善政猶有存者又有微子微仲諸公相¶
與扶持故百年之逺其政未洽若夫在孟子時地醜¶
徳齊莫能相尚孟子以大道觀之以天時考之以人¶
事驗之形勢易行事半功倍有一諸侯舉文王為君¶
故事大國五年小國七年必為政於天下矣此誠有¶
所見而然非為夸大之辭也其心昭然見天下之勢¶
在此而無有一人肯聽其説者豈天之不興斯文留¶
其遺言以俟後之君子乎不然何為其然也吁可傷¶
<pb:KR1h0013_WYG_012-3b>¶
哉¶
¶
　　孟子曰求也為季氏宰無能改於其徳而賦粟倍他日¶
孔子曰求非我徒也小子鳴鼓而攻之可也由此觀之¶
君不行仁政而富之皆棄於孔子者也況於為之强戰¶
爭地以戰殺人盈野争城以戰殺人盈城此所謂率土¶
地而食人肉罪不容於死故善戰者服上刑連諸侯者¶
次之辟草萊任土地者次之¶
¶
　　聖王之學其事君也不在辟土地充府庫亦不在約¶
<pb:KR1h0013_WYG_012-4a>¶
與國戰必克如衰世之所尚也止在於正人君心術¶
而已故曰人不足與適也政不足間也惟大人為能¶
格君心之非君仁莫不仁君義莫不義君正莫不正¶
一正君而國定矣夫人不足適則無賢士大夫是可¶
憂也政不足間則紀綱法令一切顛倒是可憂也然¶
大人不以為憂所可憂者人君心術耳惟大人有格¶
物之學充而至於天下國家其㡬甚明其侯甚熟一¶
見人主知其非心偏於何處吾則以言指之以行感¶
<pb:KR1h0013_WYG_012-4b>¶
之窮其所歸扼其旁出使人君一言之下一事之間¶
忽然開悟平生非心一息頓影滅跡絶而固有之心¶
盡皆𤼵見所謂仁所謂義所謂正者皆昭然顯露此¶
乃固有之心也嗚呼此心豈特人君有之哉天下皆¶
有之特未有以發之耳故人君一明此心其㡬感動¶
則不俟終日曠然丕變此君仁莫不仁君義莫不義¶
君正莫不正之謂也至於此時則前所謂人不足適¶
者今一變盡為賢士大夫前所謂政不足間者今一¶
<pb:KR1h0013_WYG_012-5a>¶
變盡有條而不紊信乎堯舜率天下以仁而民從之¶
桀紂率天下以暴而民從之也大人之學葢在於此¶
冉求逰聖人之門所學者大人之學也今仕於季氏¶
已非其正矣而不能推格其非心之學以改季氏之¶
惡而乃公犯聖人之禁使賦粟倍他日豈孔子之門¶
所宜有哉聖人深惡之至欲鳴鼓以聲其罪以此而¶
論使孟子得志行孔子之學則如商鞅騶忌孫臏蘇¶
秦張儀稷下諸人講殺人之學以開人主無厭之心¶
<pb:KR1h0013_WYG_012-5b>¶
者皆當蒙兩觀之誅受市朝之戮矣故其言有爭地¶
争城殺人盈野盈城之説且有罪不容於死之言又¶
次第連諸侯辟草萊任土地之罪而等級之而善戰¶
者使服上刑則孟子之心専欲以大人之學事其君¶
而所謂土地府庫皆其末耳余觀此一章非對當時¶
士大夫言之乃其自著書以明其學不然與門弟子¶
論之耳倘惟公肆此説則如商孫諸小人聞之孟子¶
將何地以處其身乎如孔子作春秋止以授門人弟¶
<pb:KR1h0013_WYG_012-6a>¶
子其死也春秋乃出此又聖賢處世之大方也余又¶
因而發之¶
¶
　　孟子曰存乎人者莫良於眸子眸子不能掩其惡胸中¶
正則眸子瞭焉胸中不正則眸子眊焉聽其言也觀其¶
眸子人焉廋哉¶
¶
　　觀孟子此論必有所謂豈見商鞅騶忌孫臏蘇秦張¶
儀稷下諸人及當時之君其眸子異常而為此論乎¶
夫所謂瞭與眊者非止明暗之謂也如以目明者謂¶
<pb:KR1h0013_WYG_012-6b>¶
之正人楊堅目如曙星楊素黒白分明一則簒位一¶
則作亂正人固如是乎以目暗者謂之邪人如子夏¶
左丘明師曠師冕皆失明之人也而子夏四科之賢¶
師曠議論之正左丘明孔子與同好惡師冕孔子與¶
之周旋豈可謂之邪人乎禮曰君子視不上於袷不¶
下於帶國君綏視大夫衡視士視五步凡視上於面¶
則傲下於帶則憂傾則姦所謂瞭焉者豈不上於袷¶
不下於帶綏視衡視五步之謂乎所謂眊焉者豈上¶
<pb:KR1h0013_WYG_012-7a>¶
於面下於帶以至傾姦之謂乎若商人之蜂目豺聲¶
王莽之鴟目虎吻露白赤精梁冀之鳶肩豺目洞精¶
矘盻皆精神不正故見於眸子者如此也眊焉者類¶
當如此夫心正則神正心邪則神邪神正則發於眸¶
子也必正瞭者神之正也非謂明也如綏視衡視是¶
矣神邪則發於眸子也必邪眊者神之邪也非謂暗¶
也如蜂目鴟目豺目是矣然而必如孟子之心正然¶
後可以識其瞭與眊耳倘為學不到孟子心地暗昧¶
<pb:KR1h0013_WYG_012-7b>¶
而又惑於明暗之説遽欲以此銓量天下士大夫則¶
許負唐舉之類皆可與聖賢並列矣學者又不可不¶
熟思也夫學至聖賢則其心公如天地明若日月若¶
邪若正一至其前瞭眊之狀神情之見有不可掩者¶
學者第當盡心於格物致知誠意正心修身齊家治¶
國平天下之學則夫孟子之論自可得之於意言之¶
外矣學未至是遽欲以眸子明暗論人邪正非所以¶
知孟子也余恐學者之率爾故又發明孟子之遺意¶
<pb:KR1h0013_WYG_012-8a>¶
以風吾黨之士焉¶
¶
　　孟子曰恭者不侮人儉者不奪人侮奪人之君惟恐不¶
順焉惡得為恭儉恭儉豈可以聲音笑貌為哉¶
¶
　　余以孟子時時君世主考之此一章當為宋王偃設¶
以孟子答戴不勝一薛居州事觀之則宋王偃宜若¶
能禮賢者矣不知其實侮之而天下不知也又以戴¶
盈之問去闗市之征觀之則宋王偃宜若能儉以足¶
用矣不知其實欲奪之而天下不知也宋王偃禮薛¶
<pb:KR1h0013_WYG_012-8b>¶
居州竊恭儉名惟孟子識其心知其有侮奪人之實¶
且曰恭儉豈可以聲音笑貌為哉所以深言其詐也¶
卒之王偃射天射諫者恭安在哉戴不勝受其欺而¶
不知耳東敗齊取五城南敗楚取地三百里西敗魏¶
軍儉安在哉戴盈之受其欺而不知耳孟子乃見於¶
未形之前髙識逺見天下一人而已矣然孟子不直¶
指其人何也此孔子居是邦不非其大夫之意也若¶
夫好言人之過如國武子孟子不為也其為此説將¶
<pb:KR1h0013_WYG_012-9a>¶
以窮天下之理耳何必指其人也余以當世之君考¶
之如騶衍適梁惠王郊迎執賓主之禮如燕昭王擁¶
篲先驅請列弟子之座而受業皆出於誠意非侮之¶
也自是騶衍負之耳齊宣王自謂好貨亦非以儉求¶
名也獨王偃欲行王政去闗市之征以惑亂天下竊¶
取一時之名而其實侮奪人如此此孟子所以誌之¶
學者讀聖賢書不以其時考之妄欲論説恐不足發¶
揚聖賢之意故余以時考之知其為王偃也如其不¶
<pb:KR1h0013_WYG_012-9b>¶
然以俟君子¶
¶
　　淳于髠曰男女授受不親禮與孟子曰禮也曰嫂溺則¶
援之以手乎曰嫂溺不援是豺狼也男女授受不親禮¶
也嫂溺援之以手者權也曰今天下溺矣夫子之不援¶
何也曰天下溺援之以道嫂溺援之以手子欲手援天¶
下乎¶
¶
　　淳于髠唇吻小人喋喋以惑亂當世觀其設隠干騶¶
忌有豨膏棘軸弓膠昔幹之説足以知其志之所存¶
<pb:KR1h0013_WYG_012-10a>¶
矣今觀嫂溺援以手之問是其心見孟子論二帝三¶
王之道而不得其説故為此無稽之談以侮玩聖賢¶
耳然彼之所談者出於私智此之所得者本於道也¶
彼之辛苦而造作者設於思慮此之優㳺而明析者¶
來於天理髠也徒自露其小人之態耳於聖賢何傷¶
哉論髠之心則小人論髠之難則鄙倍也時君世主¶
開第康莊築館稷下収召此輩而欲與之圖囘國家¶
亦可謂不思矣此葢市井駔儈牙校之徒假口舌以¶
<pb:KR1h0013_WYG_012-10b>¶
要名寵者也在先王之世所謂學非而博以疑衆者¶
也所謂析言破律執左道以亂政者也皆於法當誅¶
而戰國乃反尊寵之使之公肆無禮侮玩聖賢則天¶
下國家之法從可知矣¶
¶
　　公孫丑曰君子之不教子何也孟子曰勢不行也教者¶
必以正以正不行繼之以怒繼之以怒則反夷矣夫子¶
教我以正夫子未出於正也則是父子相夷也父子相¶
夷則惡矣古者易子而教之父子之間不責善責善則¶
<pb:KR1h0013_WYG_012-11a>¶
離離則不祥莫大焉¶
¶
　　余讀此章乃知父子自有父子之法師弟子自有師¶
弟子之法父子以恩為主師弟子以責善為主易位¶
而處在父子則傷恩在師弟子則傷義此天理之自然¶
不可以私智亂之也然能言則學唯能食則尚右手¶
六年教之數與方名七年教之男女之别八年學讓¶
九年學數目十年學書計十三年學樂學誦詩學舞¶
勺成童時學象學射御二十時學禮學舞大夏三十¶
<pb:KR1h0013_WYG_012-11b>¶
時博學無方孫友視志四十時出謀發慮道合則從¶
不合則去自懐抱時教固已行矣乃云不教子何也¶
葢教之者父母之心而所以教之者則在傳姆與師¶
耳嗚呼過庭之問義方之教聖賢亦豈得恝然無心¶
哉善教者必以正師弟子以責善為正父子以恩為¶
正教者必以正師之正在責善善或不勉在師當繼¶
之以怒則謂之義父子之正在恩不在責善倘或責¶
善則謂之不正善或不勉而繼之以怒繼之以怒則¶
<pb:KR1h0013_WYG_012-12a>¶
謂之傷恩夫教者必以正父以恩為正今而責善是¶
出於不正葢父怒其子則傷於慈子違其父則傷於¶
孝父子相傷在天性豈不為大惡乎惟師以責善為¶
正以正不行師怒弟子或榎檚以收其威或鳴鼓以¶
聲其罪則謂之義夫在師謂之義在父謂之不慈父¶
子師弟子不可易位如此古者所以易子而教之也¶
然而父雖不以教為正亦安可不謹哉嗚呼風聲所¶
𫝊習俗所尚其亦可畏也李敬業乃勣之子柳瑊乃¶
<pb:KR1h0013_WYG_012-12b>¶
宗元之子而李固郃之子也陳羣亦寔之孫也王祥¶
之後有導魏徴之後有謩是雖不以教為意而言動¶
之間教固已行矣此又孟子之遺意余故表而出之¶
¶
　　孟子曰事孰為大事親為大守孰為大守身為大不失¶
其身而能事其親者吾聞之矣失其身而能事其親者¶
吾未之聞也孰不為事事親事之本也孰不為守守身¶
守之本也曾子養曾晳必有酒肉將徹必請所與問有¶
餘必曰有曾晳死曽元養曽子必有酒肉將徹不請所¶
<pb:KR1h0013_WYG_012-13a>¶
與問有餘曰亡矣將以復進也此所謂養口體者也若¶
曾子則可謂養志也事親若曽子者可也¶
¶
　　余讀事孰為大事親為大守孰為大守身為大四句¶
毛髪森立精神竦然嗚呼何其言之切於人心也且¶
又并而言之曰不失其身而能事其親者吾聞之矣¶
失其身而能事其親者吾未之聞也又曰孰不為事¶
事親事之本也孰不為守守身守之本也其拳拳反¶
復如此夫此身乃父母遺體也敢不敬與不能敬其¶
<pb:KR1h0013_WYG_012-13b>¶
身是傷其親傷其親是傷其本傷其本枝從而亡古¶
之人所以守其身者可謂至矣自格物知至意誠心¶
正而守之以至置之則植乎天地溥之則横乎四海¶
推而放諸東海而準推而放(缺)¶
¶
¶
¶
¶
¶
¶
¶
¶
¶
<pb:KR1h0013_WYG_012-14a>¶
　　孟子曰人不足與適也政不足間也惟大人為能格君¶
心之非君仁莫不仁君義莫不義君正莫不正一正君¶
而國定矣¶
¶
　　天下之本在人君人君之本在一心一心本體有何¶
物哉仁義正而已矣心或有偏所向皆暗以之用人¶
則皆小人以之為政則皆亂政小人得用則呼吸羣¶
類朝廷之間無復賢人君子故人不足適也亂政亟¶
行則紀綱法度一皆顛倒無一合人心者故政不足¶
<pb:KR1h0013_WYG_012-14b>¶
間也事至如此亂亦極矣無可言者矣然而此有要¶
道謦欬嚬笑之間可轉危亂之世為治安之時者葢¶
有説焉亦曰格君心之非而已矣夫惟大人内明外¶
映見君心之非在於何處吾從而格之一格之下非¶
心消散心之本體見矣心之本體居則為仁由則為¶
義用則為正君有此心天下亦有此心君舉本心之¶
仁以示天下則天下本心隨所舉而皆仁君又舉本¶
心之義以示天下則天下本心隨所舉而皆義君又¶
<pb:KR1h0013_WYG_012-15a>¶
舉本心之正以示天下則天下本心隨所舉而皆正¶
秉本執要不俟嵗月不煩教告一息之間天下丕變¶
前日小人皆變為賢人君子前日亂政皆變為良法¶
美意何其迅速如此乎夫大人格君心之非猶善醫¶
者之治病也在表則汗在裏則下虚則補之實則㵼¶
之當其病也精神昏憒氣力衰疲使劑中其㡬箴投¶
其隙瞬息之間病已去矣向來昏憒一變而為清明¶
向來衰疲一變而為勇健顧治病無善醫治國無大¶
<pb:KR1h0013_WYG_012-15b>¶
人耳倘或有之夫復何憂乎孟子有治國之術而當¶
時無肯聽之君人皆見商鞅騶忌孫臏蘇秦張儀稷¶
下之為小人皆見權謀捭闔縱横詭異之為亂政以¶
為人不足適政不足間天下無可為者而不知孟子¶
有格君心之道可興二帝三王之治於旦暮之間變¶
諸小人為君子變諸亂政為良法其誰肯信之乎其¶
曰一正君而國定何其敏也夫一正而已矣不俟再¶
三顧其正處乾坤之神造化之妙也惜哉孟子有此¶
<pb:KR1h0013_WYG_012-16a>¶
術而不得施也豈天之不興斯文與吁可歎哉¶
¶
¶
¶
¶
¶
¶
¶
<pb:KR1h0013_WYG_012-16b>¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
¶
　　孟子傳巻十六¶
¶
